[["Et profetudsagn. Herrens ord til Israel ved Malakias.","Jeg elsker jer, siger Herren.<br>I spørger: »Hvordan elsker du os?«<br>Esau er jo Jakobs bror, siger Herren,<br>men jeg elsker Jakob<br>","og hader Esau.<br>Hans bjergland gør jeg til ødemark,<br>jeg giver hans arvelod til ørkenens sjakaler.<br>","Når Edom siger: Vi er knust,<br>men vi genopbygger ruinerne,<br>så siger Hærskarers Herre:<br>Lad dem bygge! Men jeg river ned!<br>Man skal kalde dem gudløshedens land,<br>det folk, Herren for evigt er vred på.<br>","Med egne øjne skal I se det, og I skal sige: Herren er stor!<br>ud over Israels grænser.","En søn ærer sin far<br>og en træl sin herre.<br>Men er jeg far,<br>hvor er da min ære?<br>Og er jeg herre,<br>hvor er da frygten for mig?<br>Sådan siger Hærskarers Herre<br>til jer præster, der ringeagter mit navn.<br>I spørger: »Hvordan ringeagter vi dit navn?«<br>","I bringer uren føde på mit alter!<br>I spørger: »Hvordan gør vi dig uren?«<br>Det gør I, når I siger:<br>»Herrens bord må man godt ringeagte!«<br>","Når I bringer blinde dyr som ofre,<br>er det så ikke noget ondt?<br>Når I bringer halte og syge dyr,<br>er det så ikke noget ondt?<br>Prøv at bringe det til din statholder!<br>Tror du, han vil tage nådigt imod dig<br>og vise dig velvilje?<br>siger Hærskarers Herre.<br>","Men formild dog Gud,<br>så han kan være os nådig!<br>Når det er jer, det kommer fra,<br>vil han så vise jer velvilje?<br>siger Hærskarers Herre.<br>","Gid en af jer ville lukke døren,<br>så I ikke tændte min alterild forgæves.<br>Jeg bryder mig ikke om jer,<br>siger Hærskarers Herre,<br>og jeres offergave tager jeg ikke imod.<br>","Fra øst til vest er mit navn stort blandt folkene. Overalt bliver der tændt offerild og bragt rene offergaver i mit navn, for mit navn er stort blandt folkene, siger Hærskarers Herre.","Men I vanhelliger det, når I siger: »Herrens bord er urent, og hans føde må man godt ringeagte.«","I siger: »Hvilket besvær!« og blæser på det, siger Hærskarers Herre. I kommer med stjålne dyr og med de halte og syge og bringer dem som offergave. Skulle jeg tage imod det fra jer? siger Herren.","Forbandet den bedrager, der har lovet Herren et handyr af sin hjord, men i stedet ofrer et lemlæstet dyr. For jeg er en stor konge, siger Hærskarers Herre, og mit navn frygtes blandt folkene."],["Denne befaling gælder jer præster:","Hvis I ikke adlyder og ikke lægger jer på sinde at give mit navn ære, siger Hærskarers Herre, sender jeg forbandelsen over jer og gør jeres velsignelse til forbandelse; ja, jeg gør den til forbandelse, fordi I ikke lægger jer det på sinde.","Derfor truer jeg jeres afkom, og jeg kaster skarn i ansigtet på jer, skarnet fra jeres festofferdyr, og med det skal man bære jer bort.","Så vil I forstå, at jeg har sendt denne befaling til jer, for at min pagt med Levi skal stå ved magt, siger Hærskarers Herre.<br>","Min pagt med ham var,<br>at jeg gav ham livet og freden,<br>og at han skulle frygte mig<br>og skælve for mit navn.<br>","Fra hans mund kom sand belæring,<br>der fandtes ikke uret på hans læber.<br>I fred og retfærdighed levede han med mig,<br>og han førte mange væk fra synd.<br>","For præstens læber tager vare på kundskab,<br>og af hans mund søger man belæring.<br>For han er Hærskarers Herres sendebud.<br>","Men I veg bort fra vejen,<br>ved jeres belæring fik I mange til at snuble,<br>og I brød Levipagten,<br>siger Hærskarers Herre.<br>","Derfor gør jeg jer foragtede,<br>ringeagtede af hele folket,<br>fordi I ikke følger mine veje,<br>men gør forskel på folk, når I lærer.","Har vi ikke alle den samme fader?<br>Er det ikke den samme Gud, der har skabt os?<br>Hvorfor er vi da troløse mod hinanden<br>og bryder vore fædres pagt?<br>","Juda er troløs,<br>afskyelige handlinger<br>begår de i Israel og Jerusalem.<br>For Juda har krænket den helligdom, Herren elsker,<br>og taget en fremmed guds datter til hustru.<br>","Herren vil udrydde den, der gør dette, som våger og svarer i Jakobs telte, og som bringer offergave til Hærskarers Herre.<br>","Desuden gør I dette:<br>I dækker Herrens alter med tårer,<br>med gråd og suk,<br>så han ikke mere vender sig mod offeret<br>og tager nådigt imod jeres gaver.<br>","I spørger: »Hvorfor?«<br>Fordi Herren var vidne<br>mellem dig og din ungdoms hustru,<br>som du er troløs imod,<br>skønt hun er bundet til dig som ægtehustru.<br>","Dette gør ingen, så længe han er i live. Men hvad søger han da? Guds sæd! Men I skal vogte jer, så længe I lever, og ingen skal være troløs imod sin ungdoms hustru.<br>","Hvis nogen fatter modvilje mod sin hustru og sender hende bort,<br>siger Herren, Israels Gud,<br>så dækker han sin klædning med uret,<br>siger Hærskarers Herre.<br>I skal vogte jer, så længe I lever,<br>og ikke være troløse.","I plager Herren med jeres ord.<br>I spørger: »Hvordan plager vi ham?«<br>Det gør I, når I siger:<br>»Enhver, der handler ondt,<br>er god i Herrens øjne;<br>dem holder han af,«<br>eller: »Hvor er dommens Gud?«"],["Se, jeg sender min engel,","Hvem kan udholde den dag, han kommer?<br>Hvem kan bestå, når han viser sig?<br>Han er som ilden i smelteovnen,<br>som den lud, man bruger til blegning.<br>","Han sidder og smelter sølvet og renser det. Han renser levitterne og lutrer dem som guld og sølv, så de på rette vis kan frembære offergaver til Herren.","Da skal Judas og Jerusalems offergave være Herren til behag som i ældgamle dage, i fortids år.","Nu kommer jeg til jer og holder dom,<br>jeg træder snart frem som vidne<br>mod troldmænd og horkarle,<br>mod dem, der sværger falsk,<br>mod dem, der unddrager daglejeren hans løn,<br>og dem, der afviser den fremmede,<br>enken og den faderløse.<br>Men mig frygter de ikke,<br>siger Hærskarers Herre.","Jeg, Herren, er ikke blevet en anden,<br>men I er ikke holdt op med at være Jakobs sønner!<br>","Siden jeres fædres dage er I veget fra mine love;<br>I holdt dem ikke.<br>Vend om til mig,<br>så vil jeg vende om til jer,<br>siger Hærskarers Herre.<br>I spørger: »Hvordan skal vi vende om?«<br>","Kan et menneske bedrage Gud,<br>siden I vil bedrage mig?<br>I spørger: »Hvordan bedrager vi dig?«<br>Med tiende og afgifter.<br>","Forbandet skal I være,<br>når I bedrager mig,<br>det gælder hele folket.<br>","Bring hele jeres tiende til forrådskammeret,<br>så der kan være føde i mit hus.<br>Sæt mig på en prøve,<br>om ikke jeg åbner himlens vinduer for jer<br>og udøser velsignelse uden mål over jer,<br>siger Hærskarers Herre.<br>","Jeg skræmmer æderne,<br>så de ikke ødelægger jordens afgrøde for jer,<br>og vinstokken ikke slår fejl på marken,<br>siger Hærskarers Herre.<br>","Da skal alle folkene prise jer lykkelige,<br>fordi I har et dejligt land,<br>siger Hærskarers Herre.","Det er hårde ord, I bruger mod mig,<br>siger Herren.<br>I spørger: »Hvad har vi sagt om dig?«<br>","I siger: »Det er nytteløst at tjene Gud.<br>Hvad opnår vi ved at holde hans bud<br>og gå sørgeklædt<br>for Hærskarers Herres ansigt?<br>","Nej, de overmodige<br>vil vi nu prise lykkelige;<br>de klarer sig godt, skønt de handler ugudeligt,<br>de sætter Gud på prøve og kommer godt fra det.«","De, der frygter Herren, talte dengang med hinanden, og Herren lyttede opmærksomt. Der blev skrevet en bog, for at Herren skulle erindre dem, der frygter ham og agter hans navn.<br>","Den dag jeg griber ind, siger Hærskarers Herre,<br>skal de være min ejendom;<br>jeg vil skåne dem,<br>som en far skåner den søn, der tjener ham.<br>","Da kan I atter skelne retfærdig fra uretfærdig,<br>ham, der tjener Gud, fra ham, der ikke gør det.<br>","Nu kommer den dag, der brænder som en ovn;<br>da bliver alle de overmodige<br>og alle, der handler ugudeligt, til strå.<br>Dagen, der kommer, skal sætte ild til dem,<br>siger Hærskarers Herre,<br>så der hverken bliver rod eller grene tilbage.<br>","Men for jer, der frygter mit navn,<br>skal retfærdighedens sol stråle frem,<br>under dens vinger er der helbredelse.<br>I skal komme ud og springe omkring<br>som fedekalve;<br>","I skal trampe de ugudelige ned,<br>så de bliver som støv under jeres fødder,<br>den dag jeg griber ind,<br>siger Hærskarers Herre.","Husk min tjener Moses' lov,<br>som jeg gav ham på Horeb,<br>lovbudene og retsreglerne<br>for hele Israel.<br>","Se, jeg sender<br>profeten Elias til jer,<br>før Herrens dag kommer,<br>den store og frygtelige.<br>","Han skal vende fædres hjerte til deres sønner<br>og sønners hjerte til deres fædre,<br>så jeg ikke skal komme<br>og slå landet med forbandelse."]]
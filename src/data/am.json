[["Ord af Amos, en af fåreavlerne fra Tekoa, som han modtog i et syn om Israel, dengang Uzzija var konge i Juda, og Jeroboam, Joashs søn, var konge i Israel. Det var to år før jordskælvet.","Han sagde:<br>Herren brøler fra Zion,<br>fra Jerusalem løfter han røsten,<br>så hyrdernes græsgange sørger,<br>og Karmels top visner.","Dette siger Herren:<br>På grund af Damaskus' tre forbrydelser,<br>ja fire, opgiver jeg ikke min beslutning.<br>De tærskede Gilead<br>med tærskeslæder af jern.<br>","Derfor sender jeg ild mod Hazaels hus,<br>den fortærer Ben-Hadads borge.<br>","Jeg splintrer Damaskus' portbom,<br>jeg udrydder ham, der sidder på tronen i Bik'at-Aven,<br>og ham, der bærer scepter i Bet-Eden;<br>aramæerne skal føres bort til Kir,<br>siger Herren.<br>","Dette siger Herren:<br>På grund af Gazas tre forbrydelser,<br>ja fire, opgiver jeg ikke min beslutning.<br>De førte alle indbyggerne bort<br>og udleverede dem til Edom.<br>","Derfor sender jeg ild mod Gazas mur,<br>den fortærer byens borge.<br>","Jeg udrydder ham, der sidder på tronen i Ashdod,<br>og ham, der bærer scepter i Ashkalon.<br>Jeg vender min hånd mod Ekron,<br>og resten af filistrene går til grunde,<br>siger Gud Herren.<br>","Dette siger Herren:<br>På grund af Tyrus' tre forbrydelser,<br>ja fire, opgiver jeg ikke min beslutning.<br>De udleverede alle de bortførte til Edom<br>og huskede ikke på broderpagten.<br>","Derfor sender jeg ild mod Tyrus' mur,<br>den fortærer byens borge.<br>","Dette siger Herren:<br>På grund af Edoms tre forbrydelser,<br>ja fire, opgiver jeg ikke min beslutning.<br>Han forfulgte sin broder med sværd<br>uden at vise barmhjertighed.<br>Bestandig fastholdt han sin vrede,<br>for evigt bar han nag.<br>","Derfor sender jeg ild mod Teman,<br>den fortærer Bosras borge.<br>","Dette siger Herren:<br>På grund af ammonitternes tre forbrydelser,<br>ja fire, opgiver jeg ikke min beslutning.<br>De ville udvide deres land<br>og sprættede maven op på de gravide kvinder i Gilead.<br>","Derfor sætter jeg ild på Rabbas mur,<br>den fortærer byens borge<br>under kampråb på krigens dag,<br>i storm på uvejrets dag.<br>","Deres konge må gå i landflygtighed<br>sammen med sine stormænd,<br>siger Herren."],["Dette siger Herren:<br>På grund af Moabs tre forbrydelser,<br>ja fire, opgiver jeg ikke min beslutning.<br>De brændte Edoms konges ben til kalk.<br>","Derfor sender jeg ild mod Moab,<br>den fortærer Kerijjots borge.<br>Moab skal dø under krigslarm,<br>til kampråb og hornklang.<br>","Jeg udrydder herskeren af landet,<br>og alle dets stormænd dræber jeg sammen med ham,<br>siger Herren.<br>","Dette siger Herren:<br>På grund af Judas tre forbrydelser,<br>ja fire, opgiver jeg ikke min beslutning.<br>De forkastede Herrens lov<br>og holdt ikke hans bud;<br>de løgneguder, som deres fædre fulgte,<br>førte dem vild.<br>","Derfor sender jeg ild mod Juda,<br>den fortærer Jerusalems borge.<br>","Dette siger Herren:<br>På grund af Israels tre forbrydelser,<br>ja fire, opgiver jeg ikke min beslutning.<br>De solgte den uskyldige for penge<br>og den fattige for et par sandaler.<br>","De knuser de svages hoved i støvet<br>og trænger de hjælpeløse bort fra vejen.<br>Far og søn går til samme pige<br>og vanhelliger mit hellige navn.<br>","Ved hvert et alter ligger de<br>på kapper, de har taget i pant,<br>og i deres Guds hus drikker de vin,<br>de har taget som bøde.<br>","Det var dog mig,<br>der udryddede amoritterne foran dem,<br>de der var høje som cedre<br>og stærke som ege;<br>jeg udryddede dem<br>fra frugt til rod.<br>","Det var dog mig,<br>der førte jer op fra Egypten<br>og lod jer vandre i ørkenen<br>i fyrre år,<br>så I kunne erobre amoritternes land.<br>","Jeg lod nogle af jeres sønner fremstå som profeter<br>og nogle af jeres unge mænd som nasiræere.<br>Er det ikke rigtigt, israelitter?<br>siger Herren.<br>","Men I gav nasiræerne vin at drikke,<br>og profeterne forbød I at profetere.<br>","Se, jeg lader grunden vakle under jer,<br>som vognen vakler,<br>når den er fuld af neg.<br>","Den hurtige når ikke sit tilflugtssted,<br>den stærke kommer ikke til at bruge sine kræfter,<br>krigeren kan ikke redde sit liv,<br>","bueskytten kan ikke holde stand,<br>den rapfodede ikke undslippe,<br>rytteren ikke redde sit liv;<br>","selv den modigste kriger<br>må den dag flygte uden våben,<br>siger Herren."],["Hør det ord, som Herren taler mod jer, israelitter, mod hele den slægt, som jeg førte op fra Egypten:<br>","Kun jer kendes jeg ved<br>blandt alle jordens folk,<br>derfor straffer jeg jer<br>for alle jeres synder.","Følges to mennesker ad,<br>uden at det er aftalt?<br>","Brøler en løve i skoven,<br>hvis den ikke har bytte?<br>Knurrer en ungløve i sin hule,<br>uden at den har fanget noget?<br>","Falder en fugl til jorden,<br>hvis den ikke er ramt?<br>Klapper en fælde i,<br>hvis der ikke er fangst?<br>","Mon der stødes i horn i byen,<br>uden at folk bliver forfærdede?<br>Mon der sker en ulykke i byen,<br>uden at Herren har gjort det?<br>","Nej, Gud Herren gør ikke noget, førend han har åbenbaret sine planer for sine tjenere, profeterne.<br>","Løven brøler,<br>hvem frygter da ikke?<br>Gud Herren taler,<br>hvem profeterer da ikke?","Råb ud over paladserne i Ashdod<br>og paladserne i Egypten:<br>»Saml jer på bjergene omkring Samaria,<br>og se de mange rædsler i byen<br>og undertrykkelsen derinde!«<br>","De kender ikke til at øve ret,<br>siger Herren,<br>de ophober vold og ødelæggelse i deres paladser.<br>","Derfor siger Gud Herren:<br>Fjenden skal omringe landet;<br>han skal rive din fæstning ned<br>og plyndre dine paladser.<br>","Dette siger Herren: Som hyrden redder et par skinneben eller en ørelap fra løvens gab, sådan skal israelitterne reddes, de som i Samaria sidder ved lejets fodstykke og divanens hovedgærde!","Hør det, og advar Jakobs hus,<br>siger Gud Herren, Hærskarers Gud.<br>","Den dag jeg straffer Israel<br>for dets overtrædelser,<br>lader jeg straffen ramme<br>altrene i Betel;<br>alterets horn hugges af<br>og falder til jorden.<br>","Jeg knuser både vinterbolig<br>og sommerbolig,<br>elfenbenshusene går til grunde,<br>og de store huse forsvinder,<br>siger Herren."],["Hør dette ord,<br>I Bashankøer på Samarias bjerg,<br>I som undertrykker de svage<br>og mishandler de fattige<br>og siger til jeres mænd:<br>»Bring os noget at drikke!«<br>","Gud Herren sværger ved sin hellighed:<br>»Der skal komme dage over jer,<br>da man skal trække jer frem med hager<br>og de sidste af jer med fiskekroge;<br>","én efter én skal I komme ud gennem murbruddene<br>og drives ad Hermon til,«<br>siger Herren.","Gå til Betel og synd,<br>gå til Gilgal og synd endnu mere!<br>Bring jeres slagtofre om morgenen<br>og jeres tiende den tredje dag.<br>","Bring syrnet brød som takoffer,<br>og udråb frivilligofre med høj røst!<br>Sådan ynder I det jo, israelitter,<br>siger Gud Herren.<br>","Det var dog mig,<br>der i alle jeres byer gjorde tænder uvirksomme<br>og skabte mangel på brød overalt.<br>Men I vendte ikke om til mig,<br>siger Herren.","Det var dog mig, der forholdt jer regnen,<br>da der endnu var tre måneder til høst.<br>Jeg lod det regne over den ene by,<br>men ikke over den anden.<br>Én mark fik regn,<br>mens den, der ikke fik regn,<br>tørrede hen.<br>","Fra to-tre byer vaklede de<br>hen til samme by<br>for at få vand at drikke,<br>men fik ikke slukket tørsten.<br>Men I vendte ikke om til mig,<br>siger Herren.","Jeg ramte jer med kornbrand og rust,<br>jeg lagde jeres haver og vingårde øde,<br>og græshopper åd jeres figentræer og oliventræer.<br>Men I vendte ikke om til mig,<br>siger Herren.","Jeg sendte pest over jer som i Egypten.<br>Jeg dræbte jeres unge mænd med sværdet,<br>og jeres heste blev taget som bytte;<br>jeg lod stanken fra jeres lejr<br>stige op i jeres næse.<br>Men I vendte ikke om til mig,<br>siger Herren.","Jeg ødelagde jer,<br>som Gud ødelagde Sodoma og Gomorra,<br>og I blev som et stykke brænde,<br>der er trukket ud fra et bål.<br>Men I vendte ikke om til mig,<br>siger Herren.","Derfor vil jeg gøre sådan mod dig, Israel,<br>og fordi jeg vil gøre sådan mod dig, Israel,<br>skal du berede dig til at møde din Gud.","For se, han, som dannede bjergene og skabte vinden,<br>og som kan fortælle et menneske, hvad det tænker,<br>han, som gør morgenrøde til mørke,<br>og som går hen over jordens høje,<br>hans navn er Jahve, Hærskarers Gud."],["Hør dette ord, en dødsklage, som jeg synger over jer, Israels hus:<br>","Israels jomfru er faldet<br>og rejser sig ikke igen;<br>hun ligger slængt hen på sin jord,<br>ingen rejser hende op.<br>","Dette siger Gud Herren:<br>Den by, der rykker ud med tusind mand,<br>får kun hundrede tilbage,<br>den, der rykker ud med hundrede,<br>får kun ti tilbage i Israels hus.<br>","Dette siger Herren til Israels hus:<br>Søg mig, så skal I leve!<br>","Søg ikke til Betel,<br>gå ikke til Gilgal,<br>drag ikke ned til Be'ersheba;<br>for Gilgal skal føres bort,<br>Betel skal blive til intet.<br>","Søg Herren, så skal I leve,<br>ellers bryder han løs mod Josefs hus som ild,<br>der fortærer, uden at nogen i Betel kan slukke den.<br>","I forvandler ret til malurt<br>og kaster retfærdighed til jorden.","Han, som skabte Syvstjernen og Orion,<br>som forvandler mulm til morgen<br>og gør dagen til mørk nat,<br>han, som kalder på havets vand<br>og øser det ud over jorden,<br>hans navn er Jahve.<br>","Han lader ødelæggelse stråle ud over den stærke,<br>ødelæggelse kommer over det befæstede.","De hader den, der fælder dom i porten,<br>og den, der siger sandheden, afskyr de.<br>","Fordi I tramper på den svage<br>og kræver kornafgift af ham,<br>skal I bygge kvaderstenshuse,<br>men ikke selv bo i dem,<br>plante herlige vingårde,<br>men ikke selv drikke vinen.<br>","For jeg kender jeres mange overtrædelser<br>og jeres talrige synder.<br>I forfølger de uskyldige og tager imod bestikkelse<br>og afviser de fattige i porten.<br>","Derfor tier den kloge i denne tid,<br>for det er en ond tid.","Søg det gode og ikke det onde,<br>for at I må leve.<br>Så vil Herren, Hærskarers Gud, være med jer,<br>som I siger.<br>","Had det onde, og elsk det gode,<br>håndhæv retten i porten!<br>Måske vil Herren, Hærskarers Gud,<br>være nådig mod Josefs rest.<br>","Derfor siger Herren,<br>Hærskarers Gud, Herren:<br>På alle torve holdes der klage,<br>i alle gader råber de: Ve, ve!<br>Man tilkalder bønderne til at holde dødsklage,<br>og dem, der forstår sig på klagesang, til at holde sorg.<br>","I alle vingårde lyder der klage,<br>når jeg drager frem iblandt jer,<br>siger Herren.","Ve dem, der længes<br>efter Herrens dag!<br>Hvad vil I dog med Herrens dag?<br>Den er mørke, ikke lys.<br>","Den er, som når man flygter<br>fra en løve og møder en bjørn;<br>man slipper ind i huset,<br>støtter hånden mod væggen<br>og bliver bidt af en slange.<br>","Ja, Herrens dag er mørke, ikke lys,<br>mulm uden lysskær.","Jeg hader og forkaster jeres fester,<br>jeg bryder mig ikke om jeres festdage.<br>","Når I bringer mig jeres brændofre og afgrødeofre,<br>tager jeg ikke imod dem,<br>og måltidsofre af jeres fedekvæg vil jeg ikke se.<br>","Fri mig for lyden af dine sange,<br>dine harpers klang vil jeg ikke høre!<br>","Men ret skal strømme som vand,<br>retfærdighed som en stadig rindende bæk.<br>","Bragte I mig slagtofre og afgrødeofre<br>de fyrre år i ørkenen, Israels hus?<br>","Bar I Sakkut, jeres konge,<br>og Kevan, jeres gudestjerne,<br>de billeder, I har lavet jer?<br>","Så fører jeg jer bort til et sted<br>på den anden side af Damaskus,<br>siger Herren.<br>Hans navn er Hærskarers Gud."],["Ve de sorgløse på Zion<br>og de tillidsfulde på Samarias bjerg,<br>de fornemme i det ypperste af folkene,<br>dem Israels hus søger til.<br>","Drag op til Kalne og se,<br>gå derfra til Hamat-Rabba,<br>og gå ned til filistrenes Gat.<br>Er I bedre end disse riger?<br>Er jeres område større end deres?<br>","I skyder ulykkesdagen fra jer<br>og sætter vold i højsædet.<br>","De ligger på elfenbenslejer,<br>henslængt på deres divaner,<br>og spiser lam fra småkvæget<br>og kalve fra fedekvæget.<br>","De skråler til harpespil<br>og finder på musikinstrumenter som David.<br>","De drikker vin af pokaler<br>og salver sig med den bedste olie,<br>men bekymrer sig ikke om Josefs undergang.<br>","Derfor skal de føres bort i spidsen for landflygtige,<br>dagdrivernes fester skal høre op.<br>","Gud Herren sværger ved sig selv,<br>siger Herren Hærskarers Gud:<br>»Jeg afskyr Jakobs stolthed,<br>jeg hader hans paladser,<br>og jeg prisgiver byen med alt, hvad den rummer.«<br>","Skulle der være ti mand tilbage i ét hus, skal også de dø.","Så tager man en slægtning og tvinger ham til at bringe ligene ud af huset, og han siger til en, der er inderst i huset: »Er der flere lig hos dig?« Og han svarer nej. Så siger han: »Stille!« for det går ikke an at nævne Herrens navn.<br>","For Herren befaler<br>at slå det store hus til stumper<br>og det lille hus til splinter.<br>","Løber heste op ad klipper?<br>Pløjer man havet med okser?<br>Men I forvandler retten til gift<br>og retfærdigheds frugt til malurt.<br>","I glæder jer over Lodebar;<br>I siger: »Var det ikke ved egen styrke,<br>vi tog Karnajim?«<br>","Nu rejser jeg et folk mod jer, Israels hus, siger Herren, Hærskarers Gud, og de skal trænge jer tilbage fra Lebo-Hamat til Araba-bækken."],["Dette lod Gud Herren mig se: Han dannede græshopper, da efterslætten var begyndt at komme op, efterslætten efter kongens høst.","Da de var ved at være færdige med at æde alt græsset i landet, sagde jeg: »Gud Herre, tilgiv dog! Hvordan skal Jakob bestå, så lille han er?«","Da fortrød Herren. »Det skal ikke ske,« sagde Herren.","Dette lod Gud Herren mig se: Gud Herren kaldte på ilden til dom, og den fortærede det store dyb. Men da den begyndte at fortære markerne,","sagde jeg: »Gud Herre, hold dog inde! Hvordan skal Jakob bestå, så lille han er?«","Da fortrød Herren. »Heller ikke det skal ske,« sagde Gud Herren.","Dette lod Herren mig se: Der stod en mand på en mur med et blylod i hånden.","Herren spurgte mig: »Hvad ser du, Amos?« Jeg svarede: »Et blylod,« og Herren sagde: »Nu sænker jeg et blylod i mit folk Israel; jeg vil ikke længere bære over med det.«<br>","Isaks offerhøje skal lægges øde,<br>Israels helligdomme blive til ruiner,<br>og jeg rejser mig med sværd mod Jeroboams hus.","Præsten i Betel, Amasja, sendte bud til Israels konge Jeroboam: »Amos har dannet en sammensværgelse mod dig midt i Israel. Landet kan ikke bære alle hans ord.","For Amos har sagt: Jeroboam skal dø for sværdet, og Israel skal føres bort fra sin jord.«","Amasja sagde til Amos: »Seer, skynd dig at tage til Juda; der kan du skaffe dig føden, der kan du profetere.","I Betel må du ikke længere profetere; for det er kongens helligdom og rigets tempel.«","Amos svarede Amasja: »Jeg er ikke profet, jeg er ikke profetdiscipel; jeg er kvægavler og dyrker morbærfigner.","Men Herren tog mig bort fra hjorden og sagde til mig: ›Gå hen og profetér for mit folk Israel!‹","Og hør nu Herrens ord! Du siger: ›Du må ikke profetere imod Israel og ikke bruge profetord imod Isaks hus!‹","Derfor siger Herren:<br>Din kone skal blive skøge i byen,<br>dine sønner og døtre skal falde for sværdet,<br>din jord skal udstykkes med målesnor,<br>du selv skal dø på uren jord,<br>og Israel skal føres bort fra sin jord.«"],["Dette lod Gud Herren mig se: Der stod en kurv med frugt.","Han spurgte: »Hvad ser du, Amos?« Jeg svarede: »En kurv med frugt,« og Herren sagde til mig: »Enden er kommet for mit folk Israel; jeg vil ikke længere bære over med det.«<br>","Paladsets sangerinder skal jamre<br>på den dag, siger Gud Herren.<br>Der ligger dynger af lig overalt.<br>Stille!","Hør dette, I, som knuser den fattige<br>og vil gøre det af med de hjælpeløse i landet.<br>","I siger: »Hvornår er nymånedagen forbi, så vi kan sælge korn, og sabbatten, så vi kan åbne kornsalget; vi vil gøre efaen lille og sekelen stor og bedrage med falsk vægt.","Vi vil købe de svage for penge og den fattige for et par sandaler; vi vil sælge affaldskorn.«<br>","Herren sværger ved Jakobs stolthed:<br>»Aldrig glemmer jeg nogen af deres gerninger!«<br>","Må jorden ikke skælve over det<br>og alle dens beboere sørge?<br>Hele jorden svulmer som Nilen;<br>den hæver sig, og den synker som Egyptens flod.<br>","På den dag,<br>siger Gud Herren,<br>lader jeg solen gå ned ved middagstid<br>og bringer mørke over jorden ved højlys dag.<br>","Jeg forvandler jeres fester til sorg<br>og alle jeres sange til dødsklage;<br>jeg lægger sæk om alle lænder<br>og klipper hvert hoved skaldet.<br>Jeg bringer en sorg som over det eneste barn;<br>det ender som en bitter dag.","Der skal komme dage,<br>siger Gud Herren,<br>da jeg sender hunger over landet,<br>ikke hunger efter brød<br>eller tørst efter vand,<br>men efter at høre Herrens ord.<br>","De skal flakke om fra hav til hav,<br>og fra nord til øst skal de strejfe rundt<br>og søge efter Herrens ord,<br>men de finder det ikke.","På den dag skal de smukke unge piger og de unge mænd<br>afkræftes af tørst,<br>","de som sværger ved Samarias syndeskyld,<br>og som siger: »Så sandt din gud lever, Dan!«<br>og: »Så sandt din skytsgud lever, Be'ersheba!«<br>De skal falde og ikke rejse sig mere."],["Jeg så Herren stå på alteret; han sagde:<br>Slå til søjlehovederne,<br>så dørtærsklerne ryster,<br>og det falder sammen over hovedet på dem alle;<br>dem, der bliver tilbage, dræber jeg med sværdet.<br>Ingen af dem kan flygte,<br>ingen af dem kan undslippe.<br>","Trænger de ned i dødsriget,<br>henter min hånd dem op derfra;<br>stiger de op til himlen,<br>styrter jeg dem ned derfra.<br>","Skjuler de sig på Karmels top,<br>opsporer jeg dem dér og henter dem ned;<br>gemmer de sig for mig på havets bund,<br>befaler jeg slangen dér at bide dem.<br>","Går de i fangenskab foran deres fjender,<br>befaler jeg sværdet dér at dræbe dem.<br>Jeg retter mit blik mod dem<br>til ulykke og ikke til lykke.","Herren, Hærskarers Herre,<br>som rører ved jorden, så den ryster,<br>og alle dens beboere sørger,<br>og hele jorden svulmer som Nilen<br>og synker som Egyptens flod,<br>","han, som bygger sin højsal i himlen<br>og har grundfæstet sin hvælving på jorden,<br>han, som kalder på havets vand<br>og øser det ud over jorden,<br>hans navn er Jahve.","Er I ikke for mig, israelitter,<br>ligesom nubierne? siger Herren.<br>Har jeg ikke ført israelitterne op fra Egypten,<br>filistrene fra Kaftor og aramæerne fra Kir?<br>","Gud Herrens øjne hviler på det syndige rige;<br>jeg vil udslette det fra jordens overflade.<br>Dog vil jeg ikke udslette Jakobs hus fuldstændigt, siger Herren.","For se, jeg befaler, at Israels hus skal rystes blandt alle folkene, som man ryster en sigte, og ikke en sten slipper igennem.","Alle syndere i mit folk skal dø for sværdet, de som siger: »Os når ulykken ikke, den rammer os ikke.«","På den dag rejser jeg Davids faldne hytte; jeg tætner revnerne, rejser det, der er revet ned, og genopbygger den som i fortidens dage,","så at de kan tage hele Edom i besiddelse og alle de folk, som mit navn er nævnt over, siger Herren, og han vil gøre det.<br>","Der skal komme dage,<br>siger Herren,<br>da den, som pløjer, følger lige efter den, som høster,<br>den, som træder persen, lige efter den, som sår;<br>bjergene drypper med most,<br>alle højene driver af væde.<br>","Jeg vender mit folk Israels skæbne,<br>de skal genopbygge de forladte byer og bo i dem,<br>de skal plante vingårde og drikke vinen,<br>de skal anlægge haver og spise frugten.<br>","Jeg planter dem på deres jord,<br>og de skal aldrig mere rykkes op<br>fra den jord, jeg har givet dem,<br>siger Herren din Gud."]]
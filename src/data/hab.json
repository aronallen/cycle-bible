[["Det udsagn, profeten Habakkuk modtog i et syn.","Hvor længe, Herre, skal jeg råbe om hjælp,<br>uden at du hører,<br>skrige til dig om vold,<br>uden at du frelser?<br>","Hvorfor lader du mig opleve uret<br>og ser roligt på ulykken?<br>Undertrykkelse og vold møder mig,<br>der lyder anklage, der rejser sig fordømmelse.<br>","Derfor er loven lammet,<br>retten sker aldrig fyldest.<br>Uretfærdige omringer retfærdige,<br>derfor bliver retten fordrejet.","Se jer om blandt folkeslagene,<br>I skal blive stumme af undren,<br>for jeg udfører en gerning i jeres dage,<br>som I ikke vil tro, når den bliver fortalt;<br>","nu rejser jeg kaldæerne,<br>det hidsige og hurtige folk,<br>som drager ud over hele jorden<br>for at erobre bopladser, der ikke er deres.<br>","Grusomme og frygtelige er de,<br>deres lov og ret sker fyldest.<br>","Deres heste er hurtigere end pantere,<br>rappere end nattens ulve.<br>Rytterne galoperer af sted,<br>de kommer flyvende fra det fjerne<br>som en ørn, der jager efter bytte.<br>","De kommer alle for at øve vold;<br>alles ansigter er vendt fremad,<br>de tager fanger, talrige som sand.<br>","De gør nar af konger,<br>fyrster er til latter for dem.<br>De ler ad alle fæstninger,<br>kaster en jordvold op og indtager dem,<br>","så farer de videre som vinden.<br>De gør deres egen kraft til deres gud!","Herre, har du ikke været til fra ældgammel tid?<br>Min hellige Gud, lad os ikke dø!<br>Herre, har du ikke sat dem til dommere?<br>Min klippe, har du ikke indsat dem til at fælde dom?<br>","Du, hvis øjne er for rene til at se på ondskaben,<br>du, som ikke roligt kan se på ulykken,<br>hvordan kan du roligt se på troløse,<br>tie, når uretfærdige opsluger retfærdige?<br>","Du gør med mennesker som med havets fisk,<br>som med krybet, der er uden hersker.<br>","De trækker dem alle op med en krog,<br>slæber dem bort i deres net,<br>samler dem i deres garn<br>og glæder sig og jubler over det.<br>","Derfor ofrer de til deres net<br>og tænder offerild for deres garn;<br>for med dem får de rig fangst<br>og fede spiser.<br>","Derfor drager de stadig sværdet<br>og dræber folk uden skånsel."],["Jeg vil stå på min post,<br>jeg vil stille mig på vagt og spejde<br>for at se, hvad han vil sige til mig,<br>hvad jeg får som svar på min klage.<br>","Herren svarede mig:<br>»Skriv synet tydeligt på tavler,<br>så det er let at læse.<br>","For synet gælder først den fastsatte tid,<br>det vidner om enden, og det bedrager ikke.<br>Hvis det trækker ud, så vent,<br>for det kommer, det udebliver ikke.«<br>","Se, den overmodige er uden retskaffenhed,<br>men den retfærdige skal leve i tro.","Tyrannen, den troløse, den hovne<br>skal ikke nå sit mål!<br>Han åbner sit svælg som dødsriget,<br>han er umættelig som døden.<br>Han samler alle folkene under sig,<br>river alle folkeslagene til sig.<br>","Men de skal alle sammen synge spottesang om ham med hånsord og gådetale. Den lyder:<br>»Ve den, der ophober andres ejendom<br>– hvor længe skal det vare? –<br>og beriger sig med pantegods.«<br>","Pludselig rejser dine långivere sig,<br>de, der får dig til at ryste, vågner,<br>og du bliver deres bytte.<br>","For du har udplyndret mange folkeslag;<br>nu skal resten af folkene udplyndre dig<br>til gengæld for drab og vold i landet,<br>i byen med alle dens indbyggere.","Ve den, der skaffer sit hus uretmæssig vinding<br>og lægger sin rede højt oppe<br>for at redde sig fra ulykken.<br>","Dine planer fører til skam for dit hus.<br>Du har gjort ende på mange folkeslag<br>og har forbrudt dit liv.<br>","Stenen råber fra muren,<br>og bjælken svarer fra træværket!","Ve den, der bygger en by med blod<br>og grundlægger en stad på uret.<br>","Folkenes slid går op i luer,<br>og deres møje bliver til intet.<br>Er dette ikke Hærskarers Herres værk?<br>","Jorden skal fyldes med kundskab om Herrens herlighed, som vandet dækker havets bund.","Ve den, der blander rusgift<br>og skænker op for sin ven<br>og drikker ham fuld<br>for at se ham nøgen.<br>","Du skal mætte dig med skam i stedet for ære!<br>Drik også du, og vis dig uomskåret!<br>Bægeret i Herrens højre hånd når rundt til dig,<br>og din ære dækkes af skændsel.<br>","Din vold mod Libanon<br>skal komme over dig,<br>din mishandling af dyrene<br>skal ramme dig selv<br>til gengæld for drab og vold i landet,<br>i byen med alle dens indbyggere.","Hvad gavner et gudebillede? Det er jo en håndværker, der har skåret det ud. Hvad gavner det støbte billede, der lærer løgn, selv om håndværkeren, der har formet det, stoler så meget på det, at han giver sig til at fremstille stumme afguder?<br>","Ve den, der siger til træklodsen: Vågn op!<br>og til den stumme sten: Stå op!<br>Kan den give belæring?<br>Den er beklædt med guld og sølv,<br>og der er ingen ånd i den.<br>","Men Herren er i sit hellige tempel.<br>Vær stille for ham, hele jorden!"],["Profeten Habakkuks bøn. Al-shigjonot.<br>","Herre, jeg har hørt dit ry,<br>Herre, jeg har set din gerning.<br>Lad den ske igen, før årene går,<br>kundgør den, før årene går!<br>Glem ikke barmhjertigheden, skønt du er vred.","Gud kommer fra Teman,<br>den Hellige fra Parans bjerge.Sela.<br>Hans herlighed dækker himlen,<br>jorden er fuld af hans pris;<br>","glansen er som lyset,<br>stråler udgår fra hans hånd;<br>dér er hans styrke skjult.<br>","Foran ham går pest,<br>feberbrand følger i hans spor.<br>","Hvor han træder, ryster jorden;<br>hvorhen han ser, skælver folkene.<br>De ældgamle bjerge slår revner,<br>de evige høje synker sammen.<br>Her går hans vej fra ældgammel tid.<br>","Midjans teltduge rives i stykker,<br>Kushans telte vælter.<br>","Gælder din vrede floderne, Herre,<br>er du vred på floderne, Herre,<br>er din harme vendt mod havet,<br>siden du rider frem på dine heste,<br>og dine stridsvogne bringer sejr?<br>","Du tager din bue frem<br>og mætter dens streng med pile.Sela.<br>Du kløver jorden til vandløb,<br>","bjergene ser dig og skælver,<br>skybruddene raser,<br>og havdybet løfter sin røst.<br>Solen glemmer at sende sine stråler,<br>","månen bliver i sin bolig;<br>de flygter for lyset fra dine pile,<br>for lysskæret fra dit lynende spyd.","I harme skrider du frem over jorden,<br>i vrede søndertramper du folkene.<br>","Du drager ud for at frelse dit folk,<br>for at frelse din salvede.<br>Du knuser taget på den ugudeliges hus<br>og river grundmuren ned lige til klippen.Sela.<br>","Du gennemborer med dine pile<br>hovedet på hans høvdinge,<br>der stormer frem for at drive mig bort.<br>De jubler, som når man fortærer<br>de hjælpeløse i det skjulte.<br>","Du drager gennem havet med dine heste,<br>de vældige vande bruser.<br>","Da jeg hørte det, skælvede mit indre,<br>ved lyden klaprede mine tænder;<br>der gik edder i mine knogler,<br>mine fødder vaklede under mig.<br>Jeg venter på, at trængslens dag<br>skal ramme det folk, der vil overfalde os.","For figentræet sætter ikke blomst,<br>vinstokken bærer ikke frugt;<br>olivenhøsten slår fejl,<br>marken giver ingen afgrøde.<br>Fårene er forsvundet fra folden,<br>der er intet kvæg i indhegningen.","Jeg vil juble over Herren<br>og fryde mig over min frelses Gud.<br>","Gud Herren er min styrke,<br>han gør min fod let som hindens<br>og lader mig løbe over højderne."]]
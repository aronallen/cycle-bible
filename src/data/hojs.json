[["Salomos Højsang.","Ville han blot give mig kys af sin mund!<br>Din elskov er dejligere end vin,<br>","dejligere end dine salvers duft.<br>Dit navn er en udgydt salveolie,<br>derfor elsker unge piger dig.","Tag mig i hånden, kom, lad os løbe!<br>Kongen fører mig ind i sit kammer.<br>Lad os juble og glæde os over dig,<br>vi vil prise din elskov højere end vin.<br>Med rette elsker de dig.","Jeg er sort, men yndig,<br>Jerusalems døtre,<br>som Kedars telte,<br>som Salomos teltduge.<br>","Se ikke sådan på mig, fordi jeg er sort,<br>solen har brændt mig.","Du, som jeg elsker så højt,<br>fortæl mig, hvor du vogter din hjord,<br>hvor du holder hvil ved middagstid,<br>så jeg ikke skal gå omkring som en tilhyllet kvinde<br>ved dine venners hjorde.<br>","Hvis ikke du ved det,<br>du smukkeste blandt kvinder,<br>så følg i småkvægets spor,<br>og vogt dine kid<br>ved hyrdernes telte.","Jeg sammenligner dig, min kæreste,<br>med hesten for Faraos vogn.<br>","Dine kinder er yndige med perlesnorene,<br>din hals med kæderne.<br>","En guldsnor vil vi lave til dig<br>med perler af sølv.","Så længe kongen sidder til bords,<br>dufter min nardussalve.<br>","Min elskede er et myrrabundt,<br>der hviler mellem mine bryster;<br>","min elskede er en hennaklase<br>i En-Gedis vingårde.","Hvor er du smuk, min kæreste,<br>hvor er du smuk, dine øjne er duer.<br>","Hvor er du smuk, min elskede, ja dejlig;<br>vort leje er grønt.<br>","Cedertræerne er bjælker i vores hus,<br>cypresserne er loftet."],["Jeg er Sarons rose,<br>dalenes lilje.<br>","Som en lilje blandt tidsler<br>er min kæreste blandt unge piger.<br>","Som et æbletræ blandt skovens træer<br>er min elskede blandt unge mænd.<br>I hans skygge elsker jeg at sidde,<br>hans frugt er sød for min gane.","Han har ført mig til vinhuset,<br>på skiltet over mig står: Kærlighed.<br>","Styrk mig med rosinkager,<br>forfrisk mig med æbler,<br>for jeg er syg af kærlighed.","Hans venstre hånd er under mit hoved,<br>hans højre omfavner mig.<br>","Jeg besværger jer,<br>Jerusalems døtre,<br>ved gazellerne og ved hjortene på steppen:<br>Væk ikke kærligheden,<br>væk den ikke til live, før den selv vil!","Hør, der er min elskede!<br>Se, der kommer han<br>springende hen over bjergene,<br>dansende hen over højene.<br>","Min elskede er som en gazelle,<br>som en hjortekalv.<br>Se, nu står han<br>bag vores mur,<br>han kigger ind ad vinduet,<br>spejder gennem gitteret.<br>","Så siger min elskede til mig:<br>Stå op, min kæreste,<br>kom dog, min smukke!<br>","For nu er regntiden ovre,<br>regnen er hørt op, den er borte.<br>","Blomsterne kommer til syne i landet,<br>sangens tid er inde,<br>turtelduens kurren høres i vores land.<br>","Figentræets frugt modnes,<br>vinstokkens blomster dufter.<br>Stå op, min kæreste,<br>kom dog, min smukke!","Min due sidder i bjergkløften,<br>i skjul på klippevæggen.<br>Lad mig se din skikkelse,<br>lad mig høre din stemme;<br>for din stemme er dejlig,<br>din skikkelse er yndig.","Fang dog rævene,<br>de små ræve!<br>De ødelægger vingårdene,<br>nu vores vingårde står i blomst.","Min elskede er min, og jeg er hans,<br>han som vogter sin hjord blandt liljerne.<br>","Når dagen bliver sval<br>og skyggerne lange,<br>vend da om, min elskede, som en gazelle,<br>som en hjortekalv<br>på duftende bjerge."],["På mit leje om natten søgte jeg ham,<br>som jeg elsker så højt;<br>jeg søgte ham, men fandt ham ikke.<br>","Jeg vil stå op og vandre rundt i byen,<br>i gader og på torve,<br>jeg vil søge ham, jeg elsker så højt.<br>Jeg søgte ham, men fandt ham ikke.<br>","Vægterne, der går rundt i byen, fandt mig.<br>»Har I set ham, jeg elsker så højt?«<br>","Næppe var jeg sluppet forbi dem,<br>før jeg fandt ham,<br>jeg elsker så højt.<br>Jeg greb fat i ham, jeg slap ham ikke,<br>men førte ham til min mors hus,<br>til kammeret hos hende, der fødte mig.<br>","Jeg besværger jer,<br>Jerusalems døtre,<br>ved gazellerne og ved hjortene på steppen:<br>Væk ikke kærligheden,<br>væk den ikke til live, før den selv vil!","Hvad er det, der kommer op fra ørkenen<br>som røgsøjler,<br>ombølget af myrra og røgelse,<br>af alle handelsmandens krydderier?<br>","Det er jo Salomos bærestol!<br>Tres krigere omgiver den,<br>tres af Israels krigere,<br>","alle væbnet med sværd,<br>oplært til krig,<br>hver med sit sværd ved lænden,<br>mod nattens rædsler.<br>","Kong Salomo lod bygge en bærestol<br>af træ fra Libanon.<br>","Dens stolper er af sølv,<br>dens armlæn af guld;<br>dens sæde er purpurrødt,<br>indvendig er den beklædt med kærlighed<br>af Jerusalems døtre.<br>","Zions døtre, gå ud og nyd synet<br>af kong Salomo og den krone,<br>hans mor kronede ham med<br>på hans bryllupsdag,<br>på hans hjertes glædesdag."],["Hvor er du smuk, min kæreste,<br>hvor er du smuk!<br>Dine øjne bag sløret<br>er som duer.<br>Dit hår er som en gedeflok,<br>der bølger ned fra Gileads bjerge.<br>","Dine tænder er som en flok nyklippede får,<br>der kommer op fra badet,<br>alle med tvillinger,<br>ingen er uden lam.<br>","Dine læber er som en skarlagenrød snor,<br>din mund er yndig;<br>din tinding bag sløret<br>er som et bristet granatæble.<br>","Din hals er som Davidstårnet,<br>bygget i stenskifter;<br>tusind skjolde hænger på det,<br>alle krigernes rundskjolde.<br>","Dine bryster er som hjortekalve,<br>gazelletvillinger,<br>der græsser blandt liljerne.","Når dagen bliver sval<br>og skyggerne lange,<br>vil jeg gå til myrrabjerget,<br>til røgelseshøjen.<br>","Alt på dig er smukt, min kæreste,<br>der er ingen fejl ved dig.","Kom med fra Libanon, min brud,<br>kom med mig fra Libanon;<br>stig ned fra Amanas top,<br>fra Senirs og Hermons top,<br>fra løvernes huler,<br>fra panternes bjerge.","Du har fortryllet mig, min søster, min brud,<br>du har fortryllet mig med et eneste blik,<br>med et eneste led i din halskæde.","Hvor er din elskov smuk, min søster, min brud,<br>din elskov er dejligere end vin;<br>dine salvers duft<br>er dejligere end al balsam.<br>","Dine læber drypper af nektar, min brud,<br>honning og mælk er under din tunge;<br>dine klæders duft<br>er som duften fra Libanon.","En lukket have er du, min søster, min brud,<br>en lukket have, en forseglet kilde;<br>","dine skud er en park med granatæbler,<br>med herlige frugter,<br>henna og nardus,<br>","nardus og safran,<br>kalmus og kanel,<br>alle slags røgelsestræer,<br>myrra og aloe,<br>de fineste balsamstoffer.<br>","Kilden i haven er en brønd med rindende vand,<br>der strømmer fra Libanon.<br>","Vågn op, nordenvind, kom, søndenvind!<br>Lad det lufte i min have, lad dens balsam strømme.<br>Min elskede skal komme til sin have<br>og spise af dens herlige frugter."],["Nu kommer jeg til min have, min søster, min brud,<br>jeg plukker min myrra og min balsam,<br>jeg spiser min bikage og min honning,<br>jeg drikker min vin og min mælk.<br>Spis, venner,<br>drik, og berus jer i elskov!","Jeg sov, men mit hjerte var vågent.<br>Hør, min elskede banker på:<br>»Luk op for mig, min søster, min kæreste,<br>min due, mit ét og alt.<br>Mit hår er fuldt af dug,<br>mine lokker af nattens dråber.«<br>","»Jeg har taget min kjole af,<br>skal jeg tage den på igen?<br>Jeg har vasket mine fødder,<br>skal jeg snavse dem til igen?«<br>","Min elskede stak hånden gennem hullet,<br>og mit indre skælvede.<br>","Jeg stod op for at åbne for min kæreste;<br>mine hænder dryppede af myrra,<br>mine fingre dryppede af flydende myrra<br>ned over dørslåen.<br>","Jeg åbnede for min elskede,<br>men min elskede var forsvundet;<br>han var væk, og jeg blev ude af mig selv,<br>jeg søgte ham, men fandt ham ikke,<br>jeg kaldte på ham, men han svarede mig ikke.<br>","Vægterne, der går rundt i byen, fandt mig;<br>de slog mig og sårede mig,<br>murenes vægtere rev sjalet af mig.<br>","Jeg besværger jer,<br>Jerusalems døtre:<br>Hvis I finder min elskede,<br>hvad skal I da fortælle ham?<br>At jeg er syg af kærlighed.","Hvad har din elskede frem for andre,<br>du smukkeste blandt kvinder?<br>Hvad har din elskede frem for andre,<br>siden du besværger os sådan?<br>","Min elskede er hvid og rød,<br>ypperst blandt titusinder.<br>","Hans hoved er det reneste guld;<br>hans lokker er daddelklaser,<br>sorte som ravnen.<br>","Hans øjne er som duer<br>ved vandløb;<br>badet i mælk<br>sidder de i deres huler.<br>","Hans kinder er som et balsambed,<br>hvor der vokser vellugtende urter;<br>hans læber er liljer,<br>der drypper af flydende myrra.<br>","Hans arme er guldstave<br>indlagt med krysolit;<br>hans mave er en elfenbensplade<br>besat med safir.<br>","Hans ben er alabastsøjler,<br>der står på fodstykker af guld;<br>hans skikkelse er som Libanon,<br>prægtig som cedertræer.<br>","Hans gane er sødme,<br>alt ved ham er dejligt.<br>Sådan er min elskede, sådan er min ven,<br>Jerusalems døtre."],["Hvor er din elskede gået hen,<br>du smukkeste blandt kvinder?<br>Hvor har din elskede begivet sig hen?<br>Vi vil søge ham sammen med dig.<br>","Min elskede er gået ned i sin have,<br>til balsambedene,<br>for at vogte sin hjord i haverne<br>og for at plukke liljer.","Jeg er min elskedes, og min elskede er min,<br>han som vogter sin hjord blandt liljerne.","Du er smuk som Tirsa, min kæreste,<br>yndig som Jerusalem,<br>skræmmende som en hær under banner.<br>","Vend dit blik fra mig,<br>det har forvirret mig.<br>Dit hår er som en gedeflok,<br>der bølger ned fra Gilead.<br>","Dine tænder er som en fåreflok,<br>der kommer op fra badet,<br>alle med tvillinger,<br>ingen er uden lam.<br>","Din tinding bag sløret<br>er som et bristet granatæble.","Der er tres dronninger og firs medhustruer<br>og unge piger uden tal;<br>","men hun er den eneste, min due, mit ét og alt,<br>hun er den eneste for sin mor,<br>elsket af den, der fødte hende.<br>Pigerne så hende og priste hende,<br>dronningerne og medhustruerne berømmede hende.","Hvem er hun, der kigger frem som morgenrøden,<br>smuk som månen,<br>strålende som solen,<br>skræmmende som en hær under banner?","Jeg gik ned i nøddehaven<br>for at se det spire i dalen,<br>for at se, om vinstokken har sat skud,<br>om granatæblerne blomstrer.<br>","Jeg blev ude af mig selv,<br>det ædle folks datter gjorde mig bange."],["Drej dig, drej dig, Shulamit,<br>drej dig, drej dig, så vi kan fryde os over dig!<br>Hvad fryder I jer over hos Shulamit,<br>som hun danser mellem rækkerne?","Hvor er dine fødder i sandalerne smukke,<br>fyrstedatter!<br>Dine hofters runding er som et smykke,<br>en kunstners værk.<br>","Din navle er en rund skål,<br>der ikke skal mangle krydret vin;<br>din mave er en hvededynge,<br>indhegnet af liljer.<br>","Dine bryster er som hjortekalve,<br>gazelletvillinger;<br>","din hals er som et elfenbenstårn.<br>Dine øjne er som dammene i Heshbon<br>ved porten til Bat-Rabbim;<br>din næse er som Libanontårnet,<br>der vender mod Damaskus.<br>","Dit hoved er som Karmel,<br>dit hår som purpur.<br>En konge er fanget i lokkerne!","Hvor er du smuk, hvor er du yndig,<br>du elskede, du vellystens datter!<br>","Din skikkelse er rank som en palme,<br>dine bryster er som klaser.<br>","Jeg siger: Jeg vil klatre op i palmen,<br>jeg vil gribe fat i dens grene.<br>Dine bryster skal være<br>som vinstokkens klaser,<br>din ånde som duften af æbler,<br>","din gane som den dejligste vin,<br>der flyder rigeligt til mig<br>og drypper ned over læber og tænder.","Jeg er min elskedes,<br>og han begærer mig.<br>","Kom, min elskede, lad os gå ud på landet,<br>lad os overnatte mellem hennabuskene;<br>","lad os gå tidligt ud i vingårdene<br>for at se, om vinstokken har sat skud,<br>om blomsterne har åbnet sig,<br>om granatæblerne blomstrer.<br>Dér vil jeg give dig min elskov.","Alrunebærrene dufter,<br>over vore døre er alle herlige frugter,<br>nye og gamle,<br>dem har jeg gemt til dig, min elskede."],["Gid du var min bror,<br>der diede ved min mors bryster!<br>Fandt jeg dig på gaden, ville jeg kysse dig,<br>og ingen ville ringeagte mig.<br>","Jeg ville føre dig hjem<br>til min mors hus, til hende, som oplærer mig;<br>jeg ville skænke dig krydret vin<br>og most af granatæbler.","Hans venstre hånd er under mit hoved,<br>hans højre omfavner mig.<br>","Jeg besværger jer,<br>Jerusalems døtre:<br>I må ikke vække kærligheden,<br>I må ikke vække den til live, før den selv vil!","Hvem er hun, der kommer op fra ørkenen,<br>lænet til sin elskede?","Læg mig som en seglring ved dit hjerte,<br>som en seglring om din arm;<br>for kærligheden er stærk som døden,<br>lidenskaben er grum som dødsriget,<br>dens flammer er flammer af ild,<br>en voldsom brand.<br>","Vældige vande kan ikke<br>slukke kærligheden,<br>floder kan ikke skylle den bort.<br>Hvis en mand gav al sin rigdom bort for kærlighed,<br>ville man da ringeagte ham?","Vi har en lille søster,<br>hun har endnu ikke bryster;<br>hvad skal vi gøre med vores søster,<br>den dag der bliver friet til hende?<br>","Er hun en mur, bygger vi<br>en murkrans af sølv på hende;<br>men er hun en dør,<br>stænger vi for hende med en cedertræsplanke.<br>","Jeg er en mur,<br>og mine bryster er som tårne;<br>men over for ham<br>måtte jeg overgive mig.","Salomo havde en vingård<br>i Ba'al-Hamon;<br>han overlod den til vogtere,<br>hver af dem skulle betale<br>tusind sekel sølv for dens frugter.<br>","Min vingård er min egen!<br>Behold dine tusind, Salomo,<br>og lad dem, der vogter dens frugt, få to hundrede.","Du, som sidder i haverne,<br>venner lytter til din stemme,<br>lad mig høre dig sige:<br>","Løb, min elskede,<br>som en gazelle,<br>som en hjortekalv<br>hen over balsambjergene."]]
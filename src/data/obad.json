[["Obadias' syn.","Jeg gør dig til den ringeste blandt folkene,<br>du bliver dybt foragtet.<br>","Dit overmod har forført dig,<br>du som bor i bjergkløfterne,<br>du som har din bolig i det høje<br>og siger ved dig selv:<br>»Hvem kan styrte mig til jorden?«<br>","Flyver du højt som ørnen<br>og lægger din rede blandt stjernerne,<br>styrter jeg dig ned derfra,<br>siger Herren.<br>","Det er ude med dig!<br>Kommer der tyve hos dig<br>eller voldsmænd om natten,<br>stjæler de kun efter behov.<br>Kommer drueplukkere til dig,<br>levner de dog en efterslæt.<br>","Men nu bliver Esau gennemsøgt,<br>dets skjulesteder gennemrodet.<br>","Alle dine pagtsfæller<br>forfølger dig helt til grænsen,<br>dine venner forfører dig<br>og får magten over dig,<br>de, der spiser sammen med dig,<br>lægger snarer for dig.<br>","Ja, på den dag, siger Herren,<br>vil jeg tilintetgøre de vise i Edom<br>og forstandigheden i Esaus bjergland.<br>Der bliver ingen forstand tilbage.<br>","Dine helte, Teman, gribes af rædsel,<br>så alle i Esaus bjergland udryddes.<br>","For mord og vold mod din broder Jakob<br>skal du dækkes af skam og udryddes for evigt.<br>","Den dag du stod på afstand,<br>mens fremmede førte hans rigdom bort,<br>og udlændinge gik ind ad hans porte<br>og kastede lod om Jerusalem,<br>da var du selv som en af dem.","Se ikke med skadefryd på din broder<br>på hans skæbnedag.<br>Glæd dig ikke over judæerne<br>på deres undergangs dag.<br>Spær ikke munden hånligt op<br>på nødens dag.<br>","Gå ikke ind ad mit folks port<br>på dets ulykkes dag.<br>Se heller ikke med skadefryd på elendigheden<br>på dets ulykkes dag.<br>Ræk ikke hånden ud efter dets rigdom<br>på dets ulykkes dag.<br>","Stil dig ikke ved korsvejene<br>for at udrydde dets flygtninge,<br>udlevér ikke de undslupne<br>på nødens dag!","Herrens dag er nær,<br>den kommer over alle folkene.<br>Som du har gjort, skal der gøres mod dig,<br>din gerning skal ramme dig selv.","Som I har drukket på mit hellige bjerg,<br>skal alle folkene drikke uden ophør;<br>de skal drikke og fylde i sig<br>og blive, som havde de aldrig været til.<br>","Men på Zions bjerg skal der være redning,<br>det skal være et helligt sted,<br>og Jakobs hus skal tage sin ejendom i besiddelse.<br>","Så skal Jakobs hus blive til ild,<br>Josefs hus til en flamme,<br>og Esaus hus skal blive til strå;<br>de skal antænde det og fortære det.<br>Af Esaus hus skal ingen undslippe.<br>Herren har talt.<br>","Sydlandet skal tage Esaus bjergland i besiddelse, og Lavlandet skal tage filistrene i besiddelse. De skal tage Efraims jord og Samarias jord i besiddelse, og Benjamin skal tage Gilead i besiddelse.","De landflygtige fra israelitternes hær skal tage kana'anæerne i besiddelse indtil Sarepta, og Jerusalems landflygtige, som er i Sefarad, skal tage Sydlandets byer i besiddelse.","Da skal befrierne drage op til Zions bjerg for at holde dom over Esaus bjergland."]]
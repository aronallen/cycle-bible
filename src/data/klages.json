[["Ak! Hun sidder alene,<br>byen der var fuld af folk;<br>hun er som en enke,<br>hun der var mægtig blandt folkene.<br>Dronningen blandt landene<br>gør nu hoveriarbejde.<br>","Hun græder om natten,<br>tårer løber ned ad hendes kind;<br>ingen trøster hende,<br>ingen af hendes elskere;<br>alle hendes venner viste sig troløse mod hende,<br>de er blevet hendes fjender.<br>","I lidelse og dyb trældom<br>blev Juda ført bort;<br>nu sidder hun blandt folkene<br>uden at finde hvile.<br>Alle hendes forfølgere har indhentet hende<br>midt i trængslerne.<br>","Vejene til Zion sørger,<br>ingen drager op til festerne,<br>alle hendes porte ligger øde hen,<br>hendes præster sukker,<br>hendes jomfruer er tynget af sorg,<br>hun er fortvivlet.<br>","Hendes fjender har fået magten,<br>hendes modstandere føler sig trygge,<br>for Herren kuede hende<br>for hendes mange synders skyld;<br>hendes børn går som fanger<br>foran fjenden.<br>","Zions datter<br>har mistet al sin pragt.<br>Hendes stormænd er som hjorte,<br>der ingen græsgang kan finde;<br>afmægtige går de<br>foran forfølgeren.<br>","I sin lidelse og hjemløshed<br>mindes Jerusalem<br>alle de kostbarheder,<br>hun havde i gamle dage.<br>Da hendes folk faldt i fjendens hånd,<br>og ingen hjalp hende,<br>så fjenderne med skadefryd på hende<br>og lo over hendes undergang.<br>","Jerusalem har syndet,<br>derfor blev hun til afsky;<br>selv hendes beundrere foragtede hende,<br>da de så hende nøgen.<br>Derfor må hun sukke<br>og vende sig bort.<br>","Urenheden hænger ved hendes skørter,<br>hun tænkte ikke på, hvordan det ville ende;<br>dybt er hun faldet,<br>ingen trøster hende.<br>Herre, se min lidelse,<br>fjenden hoverer!<br>","Modstanderen rakte hånden ud<br>efter alle hendes kostbarheder;<br>ja, hun så, at folkene<br>gik ind i hendes helligdom,<br>skønt du havde forbudt dem<br>at komme i din forsamling.<br>","Hele hendes folk sukker,<br>mens de søger efter brød;<br>de må betale føden med deres kostbarheder<br>for at holde sig i live.<br>Se, Herre, og mærk dig,<br>hvordan jeg bliver foragtet!","Rører det jer ikke, alle I, der går forbi?<br>Se jer omkring,<br>om der findes en smerte<br>som den, der ramte mig,<br>da Herren kuede mig<br>på sin glødende vredes dag.<br>","Fra det høje sendte han ild<br>ned i mine knogler.<br>Han bredte et net ud for mine fødder,<br>han drev mig tilbage;<br>han lod mig ligge forladt,<br>dagen lang er jeg syg.<br>","Mine synders åg er bundet,<br>de er flettet sammen i hans hånd,<br>de ligger på min nakke,<br>han har brudt min kraft.<br>Herren har overgivet mig<br>til dem, jeg ikke kan holde stand mod.<br>","Herren, som var i min midte,<br>forkastede alle mine helte.<br>Han bød til fest på mig<br>og knuste mine unge mænd;<br>i persen nedtrådte Herren<br>jomfruen, Judas datter.<br>","Derfor græder jeg,<br>tårer strømmer fra mine øjne;<br>den, der kan trøste og holde mig i live,<br>er langt borte.<br>Mine sønner ligger forladte,<br>fjenden var for stærk.<br>","Zion breder hænderne ud i bøn,<br>men ingen trøster hende.<br>Herren opbød Jakobs naboer<br>til modstand mod ham;<br>Jerusalem er blevet<br>til afsky blandt dem.<br>","Herren er retfærdig,<br>for jeg har trodset hans ord.<br>Hør, alle folk,<br>og se min smerte!<br>Mine unge kvinder og mænd<br>måtte gå i fangenskab.<br>","Jeg kaldte på mine elskere,<br>men de forrådte mig;<br>mine præster og mine ældste<br>omkom i byen,<br>da de søgte efter føde<br>for at holde sig i live.<br>","Se dog, Herre, jeg er i nød!<br>Det gærer i mit indre,<br>mit hjerte vender sig i mit bryst,<br>fordi jeg var trodsig.<br>Ude gør sværdet barnløs,<br>inde hersker døden.<br>","De hører mig sukke,<br>men ingen trøster mig;<br>alle mine fjender hører om min ulykke<br>og fryder sig over, hvad du gjorde.<br>Lad den dag komme, du har bebudet,<br>så det må gå dem som mig!<br>","Du skal se al deres ondskab<br>og gøre mod dem,<br>som du har gjort mod mig<br>for alle mine synders skyld.<br>Talrige er mine suk,<br>mit hjerte er sygt."],["Ak! I sin vrede har Herren<br>indhyllet Zions datter i mørke.<br>Fra himlen har han slængt<br>Israels herlighed til jorden,<br>på sin vredes dag<br>huskede han ikke på sin fodskammel.<br>","Uden skånsel har Herren ødelagt<br>alle Jakobs boliger;<br>i sin harme har han nedrevet<br>Judas datters fæstninger<br>og jævnet dem med jorden.<br>Han har vanæret riget og dets stormænd;<br>","i glødende vrede har han afhugget<br>hvert horn i Israel.<br>Han trak sin højre hånd<br>tilbage foran fjenden,<br>det brændte i Jakob som flammende ild,<br>der fortærede overalt.<br>","Som en fjende spændte han sin bue,<br>hans højre hånd var fast,<br>som en modstander dræbte han<br>al øjnenes lyst.<br>I Zions datters telt<br>udøste han sin harme som ild.<br>","Herren var som en fjende,<br>han ødelagde Israel;<br>han ødelagde alle dets borge<br>og tilintetgjorde dets fæstninger.<br>Han fremkaldte suk og stor klage<br>hos Judas datter.<br>","Han rev sin hytte ned som et skur,<br>han tilintetgjorde sit åbenbaringssted.<br>Herren lod fest og sabbat<br>gå i glemme på Zion;<br>i sin rasende vrede forstødte han<br>konge og præst.<br>","Herren forkastede sit alter<br>og vragede sin helligdom;<br>han overgav borgenes mure<br>i fjendens hånd.<br>De råbte højt i Herrens hus<br>som på festens dag.<br>","Herren havde besluttet at tilintetgøre<br>Zions datters mur;<br>han udspændte målesnoren,<br>holdt ikke sin hånd tilbage fra ødelæggelse.<br>Ringmur og mur lod han sørge,<br>begge sygnede hen.<br>","Byens porte sank i jorden,<br>han ødelagde og splintrede dens portbomme.<br>Dens konge og stormænd er blandt fremmede folk;<br>der lyder ingen belæring,<br>og dens profeter modtager<br>ingen syner fra Herren.<br>","Zions datters ældste<br>sidder tavse på jorden,<br>de kommer støv på hovedet<br>og klæder sig i sæk;<br>Jerusalems jomfruer<br>bøjer hovedet mod jorden.","Mine øjne er slørede af tårer,<br>det gærer i mit indre.<br>Min livskraft tømmes ud i støvet,<br>for mit folks datter er lemlæstet;<br>børn og spæde ligger<br>afkræftede på byens torve.<br>","De spørger deres mor:<br>Hvor får vi korn og vin?<br>De ligger afkræftede på byens torve,<br>som var de sårede;<br>deres liv ebber ud<br>ved moderens bryst.","Hvad kan jeg opmuntre dig med?<br>Hvad kan jeg sammenligne dig med,<br>Jerusalems datter?<br>Hvad kan jeg ligne dig med,<br>så jeg kan trøste dig,<br>du jomfru, Zions datter?<br>Thi din ulykke er stor som havet,<br>hvem kan helbrede dig?<br>","Profeternes syner om dig<br>var falskhed og blændværk.<br>De afslørede ikke din skyld,<br>så de kunne vende din skæbne;<br>de udsagn, de modtog i syner,<br>var falske og vildledende.<br>","Alle, der går forbi,<br>slår hænderne sammen,<br>de pifter hånligt og ryster på hovedet<br>ad Jerusalems datter:<br>»Er det den by, man kaldte<br>den fuldendt skønne,<br>en fryd for hele jorden?«<br>","Alle dine fjender<br>spærrer gabet op imod dig;<br>de pifter hånligt og skærer tænder,<br>de siger: »Vi har ødelagt den.<br>Dette er den dag, vi ventede på;<br>endelig har vi oplevet den!«<br>","Herren har gjort, som han planlagde;<br>han har gjort alvor af den trussel,<br>han fremsatte i gamle dage.<br>Uden skånsel har han revet ned,<br>ladet fjenden glæde sig over dig<br>og løftet dine modstanderes horn.","Råb højt til Herren,<br>klag, Zions datter!<br>Lad tårerne strømme som bækken<br>dag og nat;<br>und dig ikke hvile,<br>lad ikke dit øje finde ro!<br>","Stå op og klag om natten,<br>når vagterne skifter,<br>udøs dit hjerte som vand<br>for Herrens ansigt!<br>Løft dine hænder til ham<br>i bøn for dine børns liv;<br>de ligger afkræftede af sult<br>på hvert gadehjørne.<br>","Se, Herre, og mærk dig,<br>mod hvem du gør dette.<br>Skal kvinder æde deres livsfrugt,<br>de børn, de selv bragte til verden?<br>Skal præst og profet<br>dræbes i Herrens helligdom?<br>","Unge og gamle ligger<br>i gadernes støv.<br>Mine unge kvinder og mænd<br>er faldet for sværdet;<br>du dræbte dem på din vredes dag,<br>slagtede dem uden skånsel.<br>","Som på festens dag indbød du<br>rædslerne alle vegne fra.<br>Ingen undslap og overlevede<br>på Herrens vredes dag;<br>de børn, jeg bragte til verden og opfostrede,<br>har min fjende tilintetgjort."],["Jeg er manden, der har oplevet lidelse<br>under hans vredes kæp.<br>","Mig har han ført ind<br>i mørke, der er intet lys;<br>","mod mig vender han<br>dagen lang sin hånd.<br>","Han har tæret mit kød og min hud<br>og knust mine knogler.<br>","Bitterhed og trængsler<br>har han bygget op omkring mig;<br>","han lader mig sidde i mørke<br>som dem, der for længst er døde.<br>","Han har spærret mig inde, jeg kan ikke slippe ud,<br>han har lagt mig i tunge lænker.<br>","Selv når jeg skriger om hjælp,<br>afviser han min bøn.<br>","Han spærrede mine veje med kvadersten<br>og gjorde mine stier krumme.<br>","Han var en lurende bjørn,<br>en løve i skjul;<br>","han førte mig på vildspor, sønderrev mig<br>og lod mig ligge forladt.<br>","Han spændte sin bue og stillede mig op<br>som skydeskive for pilen;<br>","han skød sit koggers sønner<br>ind i mine nyrer.<br>","Jeg er til latter for hele mit folk,<br>de synger nidviser om mig dagen lang.<br>","Han mættede mig med bitre urter,<br>gav mig malurt at drikke;<br>","han lod mine tænder tygge grus,<br>da han trykkede mig ned i støvet.<br>","Du forstødte mig bort fra freden,<br>så jeg glemte, hvad lykke er;<br>","jeg siger: Mit livsmod er tabt,<br>jeg har intet håb til Herren.<br>","Tanken om min lidelse og hjemløshed<br>er malurt og gift;<br>","men jeg må tænke på den,<br>og min sjæl fortvivler.","Men dette lægger jeg mig på sinde,<br>derfor vil jeg vente:<br>","Herrens troskab er ikke hørt op,<br>hans barmhjertighed er ikke forbi,<br>","den er ny hver morgen;<br>din trofasthed er stor.<br>","Jeg siger: Herren er min lod,<br>derfor venter jeg på ham.<br>","Herren er god mod den, der håber på ham,<br>mod det menneske, der søger ham.<br>","Det er godt at vente i tavshed<br>på Herrens frelse,<br>","det er godt for en mand<br>at bære åg i sin ungdom;<br>","han skal sidde ensom og tavs,<br>når Herren lægger det på ham,<br>","han skal ligge med munden i støvet,<br>måske er der håb!<br>","Han skal vende kinden mod ham, der slår ham,<br>han skal mættes med spot.<br>","For Herren<br>forstøder ikke for evigt;<br>","nej, selv når han kuer,<br>forbarmer han sig i sin store troskab;<br>","det er ikke af hjertet,<br>han mishandler og kuer mennesker.","Når alle fangne i landet<br>trædes under fode,<br>","når mandens ret bøjes<br>for øjnene af den Højeste,<br>","når mennesket krænkes i retten,<br>ser Herren det så ikke?<br>","Hvem taler, så det sker,<br>uden at Herren har befalet det?<br>","Udgår ulykke og lykke ikke<br>af den Højestes mund?<br>","Hvorfor klager det menneske, der lever?<br>Hvorfor klager en mand over straffen for sin synd?<br>","Lad os ransage og udforske vore veje<br>og vende om til Herren;<br>","lad os løfte vore hjerter i hænderne<br>til Gud i himlen.<br>","Vi har syndet og været trodsige,<br>du tilgav ikke.<br>","Du hyllede dig i vrede og forfulgte os,<br>du dræbte uden skånsel;<br>","du hyllede dig i skyer,<br>så bønnen ikke nåede dig.<br>","Du har gjort os til skarn<br>og til affald blandt folkene,<br>","alle vore fjender<br>spærrer gabet op mod os;<br>","ødelæggelsen og ulykken<br>er blevet til gru og grube for os.<br>","Tårer strømmer fra mine øjne,<br>for mit folks datter er lemlæstet;<br>","tårerne bliver ved at løbe,<br>de hører ikke op,<br>","så længe Herren ikke<br>ser ned fra himlen.<br>","Synet af kvinderne i min by<br>piner min sjæl.<br>","Folk, der uden grund er mine fjender,<br>jagede mig som fuglen,<br>","de styrtede mig i graven<br>og kastede sten over mig.<br>","Vand skyllede over mit hoved,<br>jeg sagde: Det er ude med mig!","Jeg råbte dit navn, Herre,<br>fra den dybe grav;<br>","du hørte mit råb:<br>»Luk ikke dit øre for min stønnen, for mit nødskrig!«<br>","Du kom mig nær, da jeg kaldte,<br>du sagde: »Frygt ikke!«","Herre, du skal føre min sag,<br>du skal udfri mit liv;<br>","Herre, du ser den uret, der er overgået mig,<br>skaf mig ret!<br>","Du ser deres hævntørst,<br>alle deres planer mod mig.<br>","Du hører deres spot, Herre,<br>alle deres planer mod mig;<br>","mine modstanderes truende ord<br>er rettet mod mig dagen lang.<br>","Hør dog, de synger nidviser om mig,<br>hvor de end sidder og står!<br>","Gengæld dem deres gerning, Herre,<br>det de har gjort,<br>","gør deres hjerte hårdt,<br>og send din forbandelse over dem!<br>","Forfølg dem i vrede, og udryd dem<br>under Herrens himmel!"],["Ak! Guldet bliver sort,<br>det ædle guld forandres,<br>de hellige sten kastes<br>på hvert gadehjørne.<br>","Zions kostbare sønner,<br>deres vægt værd i guld,<br>ak, de regnes nu for lerkrukker,<br>pottemagerhænders værk.<br>","Selv sjakaler giver bryst<br>og ammer deres unger;<br>men mit folks datter er blevet grusom<br>som strudsen i ørkenen.<br>","Den spædes tunge klæber<br>til ganen af tørst;<br>børn tigger om brød,<br>ingen rækker dem det.<br>","De, der før spiste lækkerier,<br>ligger forkomne på gaderne;<br>de, der blev båret i purpur,<br>trykker sig nu i skarnet.<br>","Mit folks datters skyld var større<br>end Sodomas synd,<br>den by, der blev ødelagt på et øjeblik,<br>uden at nogen løftede en hånd.<br>","Hendes fyrster var renere end sne,<br>hvidere end mælk,<br>rødere end selv koraller,<br>deres skikkelse var safir;<br>","nu er de sortere end sod,<br>man genkender dem ikke på gaden.<br>Deres hud klæber til knoglerne,<br>den er tør som træ.<br>","De, der blev dræbt af sværdet, er lykkeligere<br>end de, der dræbes af sulten,<br>mens de ligger sårede hen,<br>fjernt fra markens afgrøde.<br>","Med egne hænder må mødre<br>nu koge deres børn;<br>det er blevet deres føde,<br>for mit folks datter er lemlæstet.<br>","Herren har givet sin vrede frit løb,<br>udøst sin glødende harme;<br>han satte ild på Zion,<br>og den blev fortæret lige til grunden.<br>","Jordens konger og alle verdens beboere<br>havde ikke troet,<br>at fjender og modstandere<br>skulle gå ind ad Jerusalems porte.<br>","Det skete på grund af profeternes synd<br>og præsternes skyld;<br>retfærdiges blod<br>udgød de i byen.<br>","Blinde flakker de om i gaderne,<br>sølet i blod;<br>det, man ikke må røre, rører de<br>med deres klæder.<br>","»Til side, han er uren!« råber man om dem.<br>»Til side, til side, rør ham ikke!«<br>Når de flygter og flakker om, siger man blandt folkene:<br>»De må ikke blive boende.«<br>","Herren selv har splittet dem,<br>han vil ikke se dem mere.<br>Man har ingen respekt for præster,<br>ældste viser man ingen medynk.","Stadig stirrer vore øjne sig trætte<br>efter hjælp, men til ingen nytte;<br>på vor udkigspost spejder vi<br>efter et folk, men det bringer ingen hjælp.<br>","De vogter på vore skridt,<br>så vi ikke kan gå på torvene.<br>Enden er nær, vore dage er omme,<br>ja, enden er kommet!<br>","Vore forfølgere er hurtigere<br>end himlens ørne;<br>de jager os i bjergene,<br>ligger på lur efter os i ørkenen.<br>","Herrens salvede, vor livsånde,<br>blev fanget i deres faldgruber;<br>det var om ham, vi sagde:<br>»I hans skygge skal vi leve blandt folkene.«","Fryd dig og glæd dig, Edoms datter,<br>der bor i landet Us;<br>også til dig skal bægeret komme,<br>du skal beruse dig og blotte dig.<br>","Din straf er til ende, Zions datter,<br>han fører dig ikke bort igen.<br>Han vil straffe din skyld, Edoms datter,<br>afsløre alle dine synder."],["Husk, Herre, hvad der skete os,<br>se dog, hvordan vi bliver spottet.<br>","Vor ejendom er kommet i hænderne på fremmede,<br>vore huse tilhører udlændinge.<br>","Vi er faderløse, har ingen far,<br>vore mødre sidder som enker.<br>","Vandet, vi drikker, må vi købe,<br>brændet får vi kun mod betaling.<br>","Vi bliver tæt forfulgt,<br>vi er udmattede, vi får ingen hvile.<br>","Vi rakte hånden frem mod Egypten<br>og mod Assyrien for at mættes med brød.<br>","Vore fædre syndede, de er ikke mere,<br>vi må bære deres straf.<br>","Trælle hersker over os,<br>ingen befrier os fra dem.<br>","Med livet som indsats henter vi føden hjem<br>truet af ørkenens sværd;<br>","vores hud er hed som en ovn<br>i den glødende hunger.<br>","Kvinder voldtages i Zion,<br>jomfruer i Judas byer.<br>","Stormænd bliver grebet og hængt,<br>der bliver ikke vist de ældste respekt.<br>","Unge mænd må trække kværnen,<br>drenge segner under brændet.<br>","De ældste sidder ikke mere i porten,<br>de unge mænd spiller ikke mere på strenge.<br>","Vort hjertes fryd er til ende,<br>vor dans er forvandlet til sorg,<br>","kronen faldt af vort hoved.<br>Ve os, vi har syndet!<br>","Vort hjerte er sygt,<br>vore øjne formørkes;<br>","fordi Zions bjerg ligger øde,<br>strejfer ræve omkring.","Du, Herre, troner til evig tid,<br>din trone står i slægt efter slægt.<br>","Hvorfor glemmer du os for evigt?<br>Hvorfor svigter du os for altid?<br>","Lad os vende om til dig, Herre, så vi vender om,<br>gør vore dage nye, som de var i fortiden,<br>","hvis du ikke helt har forkastet os<br>og ikke er alt for vred på os."]]
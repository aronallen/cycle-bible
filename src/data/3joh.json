[["Fra den ældste.<br><p>Til den kære Gajus, som jeg i sandhed elsker.<br></p><p></p>","Min kære, frem for alt ønsker jeg, at du må have det godt og være rask, ligesom din sjæl har det godt.","For jeg blev meget glad, da der kom brødre, som vidnede om din sandhed, at du lever i sandheden.","Jeg har ingen større glæde end at høre, at mine børn lever i sandheden.<br><p></p>","Min kære, du viser dig trofast med det, du udretter for brødrene, og det, skønt de er fremmede;","de har over for menigheden vidnet om din kærlighed, og du vil gøre en god gerning, hvis du hjælper dem videre, som Gud vil det.","For de er rejst ud for navnets skyld, og de vil ikke tage imod noget fra hedningerne.","Derfor skylder vi at tage os af dem og således blive deres medarbejdere i at udbrede sandheden.<br><p></p>","Jeg har skrevet et brev til menigheden, men Diotrefes, som ønsker at være den første iblandt dem, anerkender os ikke.","Derfor vil jeg, når jeg kommer, gøre opmærksom på hans handlinger, hvordan han sværter os til med onde ord, og ikke nok med det, han vil ikke selv tage imod brødrene, og når andre vil gøre det, prøver han at hindre dem i det og udstøder dem af menigheden.<br><p></p>","Min kære, du skal ikke efterligne det onde, men det gode. Den, der gør det gode, er af Gud; den, der gør det onde, har ikke set Gud.","Demetrios har fået et godt vidnesbyrd af alle, ja, af sandheden selv; vi giver ham samme vidnesbyrd, og du ved, at vort vidnesbyrd er sandt.<br><p></p>","Meget havde jeg at skrive til dig, men jeg vil ikke skrive til dig med pen og blæk;","jeg håber snart at se dig, så kan vi tales ved ansigt til ansigt.<br><p></p>","Fred være med dig! Vennerne her hilser dig. Hils hver enkelt af vennerne.<br>"]]
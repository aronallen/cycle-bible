[["Herrens ord, som kom til Joel, Petuels søn.","Hør dette, I ældste,<br>lyt, alle I, der bor i landet!<br>Er noget sådant sket i jeres dage<br>eller i jeres fædres dage?<br>","I skal fortælle det til jeres sønner<br>og jeres sønner til deres sønner<br>og deres sønner til næste slægtled:<br>","Hvad græshoppen levnede, har bideren ædt,<br>hvad bideren levnede, har larven ædt,<br>hvad larven levnede, har gnaveren ædt.","Vågn op, og græd, I berusede!<br>I skal jamre, I som drikker vin,<br>for mosten går jeres mund forbi.<br>","Et folk er draget op imod mit land,<br>mægtigt og uden tal,<br>dets tænder er løvetænder,<br>det har hunløvens kæber.<br>","Det har ødelagt mine vinstokke<br>og knækket mine figentræer.<br>Det flåede og skrællede barken af dem,<br>så deres grene stod hvide.","Hold klage, som en jomfru klædt i sæk<br>holder klage over sin ungdoms brudgom.<br>","Afgrødeofre og drikofre<br>er forsvundet fra Herrens tempel;<br>nu sørger præsterne,<br>Herrens tjenere.<br>","Marken er ødelagt,<br>agerjorden sørger;<br>ja, kornet er ødelagt,<br>mosten slår fejl,<br>olien sygner hen.<br>","Bønderne bliver til skamme,<br>og vindyrkerne jamrer<br>over hveden og byggen,<br>for høsten på marken slog fejl.<br>","Vinstokken tørrer ud,<br>figentræet sygner hen,<br>granatæbler, palmer og æbletræer<br>– alle markens træer visner.<br>Ja, glæden er gjort til skamme<br>blandt menneskene.","Klæd jer i sæk, og hold klage, I præster!<br>I skal jamre, I som gør tjeneste ved alteret.<br>Gå ind og tilbring natten klædt i sæk,<br>I som gør tjeneste for min Gud.<br>For afgrødeofre og drikofre<br>bringes ikke til jeres Guds hus.<br>","Udråb en hellig faste,<br>udråb en sørgefest!<br>Saml de ældste<br>og alle landets indbyggere<br>i Herren jeres Guds hus,<br>og råb til Herren!","Ak, hvilken dag!<br>Herrens dag er nær,<br>den kommer som ødelæggelse fra den Almægtige.<br>","Er føden ikke forsvundet<br>for øjnene af os<br>og glæden og jubelen<br>fra vor Guds hus?<br>","Forråd fordærves<br>bag lås og slå,<br>forrådskamre ødelægges,<br>lader rives ned,<br>for kornet er slået fejl.<br>","Hvor dyrene dog klager!<br>Kvægflokkene løber vildt omkring,<br>for de har intet græs,<br>selv fåreflokkene er forkomne.","Til dig, Herre, råber jeg,<br>for ilden fortærer<br>steppens græsgange,<br>flammen sætter<br>markens træer i brand.<br>","Selv de vilde dyr<br>skriger efter dig,<br>for vandløbene<br>tørrer ud,<br>og ilden fortærer<br>steppens græsgange."],["Stød i hornet på Zion,<br>opløft krigsråb på mit hellige bjerg,<br>så alle landets indbyggere skælver,<br>for Herrens dag kommer!<br>","Mulmets og mørkets dag er nær,<br>en dag med skylag og mørke skyer.<br>Som morgenrøden breder sig over bjergene,<br>kommer en stor og mægtig hær;<br>dens lige har ikke været<br>fra evighed<br>og skal heller ikke komme,<br>så længe slægt følger på slægt.<br>","Foran den er en fortærende ild,<br>bag den en luende flamme.<br>Som Edens have ligger landet foran den,<br>men bag den en øde ørken.<br>Ingen kan undslippe den.<br>","De ser ud som vognheste,<br>de løber som rideheste.<br>","Det lyder som raslende vogne<br>hen over bjergenes toppe,<br>som knitrende flammer,<br>der fortærer strå,<br>som en mægtig hær,<br>der stiller op til kamp.<br>","Folkeslag bæver for dem,<br>alle ansigter bliver hede.<br>","De farer frem som helte,<br>de stormer mure som krigere;<br>enhver følger sin bane<br>og viger ikke fra sin vej.<br>","De går ikke i vejen for hinanden,<br>men holder retningen;<br>de trænger frem under en regn af spyd<br>og lader sig ikke standse.<br>","De kaster sig over byen,<br>farer frem mod muren<br>og trænger ind i husene;<br>gennem vinduerne<br>bryder de ind som tyve.","Foran Herren skælver jorden,<br>og himlen ryster;<br>sol og måne formørkes,<br>og stjernerne skinner ikke længere.<br>","Herren løfter røsten foran sin hærstyrke.<br>Hans hær er vældig,<br>mægtig, når den udfører hans befaling.<br>Stor er Herrens dag,<br>frygtelig er den!<br>Hvem kan udholde den?","Men selv nu<br>siger Herren:<br>Vend om til mig af hele jeres hjerte<br>med faste, gråd og klage!<br>","Sønderriv jeres hjerte<br>og ikke jeres klæder,<br>vend om til Herren jeres Gud!<br>For han er nådig og barmhjertig,<br>sen til vrede og rig på troskab;<br>han kan fortryde ulykken.<br>","Måske vender han om og fortryder<br>og lader sin velsignelse blive tilbage,<br>så I kan bringe afgrødeoffer og drikoffer<br>til Herren jeres Gud.","Stød i hornet på Zion!<br>Udråb en hellig faste,<br>udråb en sørgefest!<br>","I skal samle folket<br>og hellige forsamlingen;<br>I skal bringe de ældste sammen<br>og samle børn<br>og spæde.<br>Brudgommen må forlade kammeret,<br>bruden sit brudekammer.<br>","Mellem forhallen og alteret<br>skal præsterne, Herrens tjenere,<br>græde og sige:<br>»Vær barmhjertig mod dit folk, Herre!<br>Gør ikke din ejendom til spot,<br>så folkeslagene håner den.<br>Hvorfor skal man sige blandt folkene:<br>Hvor er deres Gud?«","Da brænder Herren af nidkærhed for sit land,<br>han skåner sit folk.<br>","Herren siger til sit folk:<br>Se, jeg sender jer<br>korn, vin og olie,<br>så I bliver mætte.<br>Jeg gør jer ikke mere<br>til spot blandt folkeslagene.<br>","Fjenden fra nord<br>fjerner jeg fra jer;<br>jeg driver ham bort<br>til det tørre og øde land,<br>hans fortrop i havet mod øst<br>og hans bagtrop i havet mod vest.<br>Stanken fra ham stiger op,<br>lugten breder sig.<br>Han har gjort store ting!","Frygt ikke, agerjord!<br>Du skal juble og glæde dig,<br>for Herren har gjort store ting.<br>","Frygt ikke, I vilde dyr,<br>for steppens græsgange skal grønnes;<br>træerne skal bære frugt,<br>figentræet og vinstokken give rig høst.<br>","Zions sønner,<br>I skal juble og glæde jer<br>over Herren jeres Gud;<br>for han giver jer<br>regnen til retfærdighed,<br>han sender jer regnskyl,<br>efterårsregn og forårsregn som før.<br>","Tærskepladserne fyldes med korn,<br>persekarrene flyder over med vin og olie.","Jeg erstatter jer de år,<br>da græshoppen åd,<br>da larven, gnaveren og bideren åd,<br>min store hærstyrke, som jeg sendte imod jer.<br>","I skal spise og spise og blive mætte<br>og lovprise Herren jeres Guds navn,<br>når han handler underfuldt med jer.<br>Mit folk skal aldrig blive gjort til skamme.<br>","Så skal I forstå, at jeg er hos Israel.<br>Jeg er Herren jeres Gud,<br>der er ingen anden.<br>Mit folk skal aldrig blive gjort til skamme."],["Det skal ske derefter:<br>Jeg vil udgyde min ånd<br>over alle mennesker.<br>Jeres sønner og døtre skal profetere,<br>jeres gamle skal have drømme,<br>jeres unge skal se syner.<br>","Selv over jeres trælle og trælkvinder<br>vil jeg udgyde min ånd i de dage.<br>","Jeg sætter tegn på himlen og på jorden,<br>blod og ild og røgsøjler.<br>","Solen forvandles til mørke<br>og månen til blod,<br>før Herrens store og frygtelige dag kommer.<br>","Og enhver, som påkalder Herrens navn,<br>skal frelses.<br>For på Zions bjerg og i Jerusalem<br>skal der være redning<br>– som Herren har sagt –<br>for de undslupne, som Herren kalder på."],["I de dage og på den tid,<br>når jeg vender Judas og Jerusalems skæbne,<br>","samler jeg alle folkeslagene<br>og fører dem ned i Joshafats dal.<br>Dér vil jeg holde rettergang med dem<br>om mit folk og min ejendom, Israel,<br>som de spredte blandt folkene.<br>De delte mit land imellem sig<br>","og kastede lod om mit folk.<br>De solgte en dreng for en skøge,<br>og de gav en pige for den vin, de drak.<br>","Desuden: Hvad kommer I mig ved, Tyrus og Sidon og alle filistrenes distrikter? Vil I gengælde mig min gerning? Vil I gøre gengæld imod mig? Hurtigt vil jeg lade jeres gerninger ramme jer selv.","For I tog mit sølv og guld og bragte mine kostbare skatte til jeres templer.","Judæerne og Jerusalems indbyggere solgte I til jonerne for at få dem langt bort fra deres land.","Jeg lader dem bryde op fra det sted, I solgte dem til, og jeg lader jeres gerninger ramme jer selv.","Jeg vil sælge jeres sønner og døtre til judæerne, og de skal sælge dem til et fjernt folk, til sabæerne.","Råb blandt folkene:<br>»Udråb en hellig krig,<br>væk heltene,<br>lad alle krigerne rykke ud!<br>","Smed jeres plovjern om til sværd<br>og jeres vingårdsknive til lanser!<br>Selv svæklingen skal sige: Jeg er en helt!<br>","Skynd jer, kom, alle folkeslag rundt om.<br>I skal samles dér,<br>så Herren kan knuse jeres helte!«<br>","Folkene skal vækkes og rykke frem<br>til Joshafats dal.<br>Dér sætter jeg mig for at dømme<br>alle omboende folk.","Sving seglen,<br>for kornet er modent;<br>kom, træd persen,<br>for den er fyldt,<br>persekarrene flyder over.<br>Ondskaben er stor!<br>","Hør de larmende skarer<br>i Afgørelsens Dal!<br>Herrens dag er nær<br>i Afgørelsens Dal.<br>","Sol og måne formørkes,<br>og stjernerne skinner ikke længere.<br>","Herren brøler fra Zion,<br>fra Jerusalem løfter han røsten,<br>så himlen og jorden skælver.<br>Men Herren er tilflugt for sit folk,<br>et værn for israelitterne.<br>","Så skal I forstå, at jeg er Herren jeres Gud,<br>som bor på Zion, mit hellige bjerg;<br>Jerusalem skal være et helligt sted,<br>hvor fremmede ikke længere færdes.","På den dag<br>skal bjergene dryppe af most<br>og højene flyde med mælk,<br>alle Judas vandløb<br>skal strømme med vand.<br>En kilde udspringer fra Herrens hus<br>og vander Shittims dal.<br>","Egypten bliver en ødemark<br>og Edom en øde ørken,<br>fordi de øvede vold imod judæerne<br>og udgød uskyldigt blod i deres land.<br>","Men Juda skal bebos til evig tid,<br>Jerusalem i slægt efter slægt.<br>","Jeg vil hævne deres blod<br>og ikke lade det ustraffet."]]
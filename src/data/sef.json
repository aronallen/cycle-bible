[["Herrens ord, som kom til Sefanias, søn af Kushi, søn af Gedalja, søn af Amarja, søn af Hizkija, dengang Josija, Amons søn, var konge i Juda.","Jeg udrydder alt fra jordens overflade,<br>siger Herren.<br>","Jeg udrydder mennesker og dyr,<br>jeg udrydder himlens fugle og havets fisk,<br>alt det som bragte de ugudelige til fald.<br>Jeg udsletter menneskene fra jordens overflade,<br>siger Herren.","Jeg løfter min hånd mod Juda<br>og mod alle Jerusalems indbyggere.<br>Fra dette sted udrydder jeg Ba'al til sidste rest<br>og afgudspræsternes navne tillige med præsterne<br>","og dem, som på tagene<br>tilbeder himlens hær,<br>dem som sværger ved Herren,<br>men også sværger ved deres konge,<br>","dem som vender Herren ryggen,<br>som ikke søger Herren<br>og ikke spørger ham om råd.","Vær stille for Gud Herren,<br>Herrens dag er nær!<br>Herren har beredt et slagtoffer,<br>han har helliget dem, han har indbudt.<br>","På Herrens offerdag<br>vil jeg straffe stormændene<br>og kongesønnerne<br>og alle, som er iført<br>fremmed dragt.<br>","På den dag vil jeg straffe<br>alle, der springer over tærskelen,<br>og som fylder deres Herres hus<br>med vold og svig.<br>","På den dag, siger Herren,<br>skal der lyde skrig fra Fiskeporten,<br>jamren fra den nye bydel,<br>ulykkesskrig fra højene.<br>","De, der bor i Maktesh, skal jamre,<br>for hele kræmmerfolket udslettes,<br>alle, der tæller penge op, skal udryddes.<br>","Til den tid gennemsøger jeg Jerusalem med lygter,<br>og jeg straffer de mænd,<br>der slår sig til ro i deres vinrus<br>og siger ved sig selv:<br>»Herren gør hverken godt eller ondt.«<br>","Deres rigdom bliver plyndret,<br>deres huse lægges øde.<br>De skal bygge huse,<br>men ikke selv bo i dem;<br>de skal plante vingårde,<br>men ikke selv drikke vinen.","Herrens store dag er nær,<br>den er nær og kommer hurtigt!<br>Hør heltens kampråb<br>på Herrens bitre dag!<br>","En vredens dag er denne dag,<br>en dag med nød og trængsel,<br>en dag med ødelæggelse og undergang,<br>en dag med mulm og mørke,<br>en dag med skylag og mørke skyer,<br>","en dag med hornklang og krigsråb<br>mod de befæstede byer<br>og mod de høje hjørnetårne.<br>","Jeg sender trængsler over menneskene,<br>så de går omkring som blinde,<br>fordi de syndede mod Herren.<br>Deres blod hældes ud som snavs,<br>deres kroppe som skarn.<br>","Deres sølv og guld<br>kan ikke redde dem<br>på Herrens vredes dag.<br>I hans lidenskabs ild skal hele jorden fortæres.<br>For han bringer tilintetgørelse og rædsel<br>over alle jordens beboere."],["Bøj din ryg, bøj dig,<br>du skamløse folk,<br>","før I jages bort<br>som flyvende avner,<br>før Herrens glødende vrede<br>kommer over jer,<br>før Herrens vredes dag<br>kommer over jer.<br>","Søg Herren,<br>alle landets ydmyge,<br>I som handler efter hans bud.<br>Søg retfærdighed,<br>søg ydmyghed,<br>måske finder I ly<br>på Herrens vredes dag.","Gaza skal ligge forladt<br>og Ashkalon blive til ødemark;<br>ved højlys dag fordrives Ashdod,<br>og Ekron rives op med rode.<br>","Ve jer, kreterfolk,<br>I som bor i kystlandet!<br>Dette er Herrens ord mod jer:<br>»Kana'an, filisterland,<br>jeg vil ødelægge dig, så ingen kan bo der!«<br>","Kystlandet skal blive<br>til hyrders græsgange og til fårefolde.<br>","Kysten skal tilhøre dem,<br>der er tilbage af Judas hus;<br>dér skal de græsse,<br>om aftenen lejrer de sig<br>i Ashkalons huse.<br>For Herren deres Gud drager omsorg for dem<br>og vender deres skæbne.","Jeg har hørt Moabs hån<br>og ammonitternes spot;<br>de hånede mit folk<br>og hoverede over landet.<br>","Derfor, så sandt jeg lever,<br>siger Hærskarers Herre, Israels Gud,<br>skal Moab blive som Sodoma<br>og ammonitterne som Gomorra,<br>en tidselmark,<br>en saltgrube,<br>en ødemark til evig tid!<br>De, der er tilbage af mit folk, skal plyndre dem,<br>mit folks rest tage deres land i eje.","Det får de for deres hovmod, fordi de hånede og hoverede over Hærskarers Herres folk.","Frygtelig kommer Herren over dem, når han lader alle jordens guder sygne hen. Fra folkenes fjerne øer skal de komme og tilbede ham, hver fra sit sted.","Også I, nubiere<br>– de er dræbt af mit sværd!","Han skal løfte sin hånd mod nord<br>og tilintetgøre Assyrien.<br>Han gør Nineve til en ødemark,<br>tør som en ørken;<br>","flokke af dyr skal lejre sig der,<br>alle de vilde dyr.<br>Alliken og hejren<br>sidder på søjlerne og sover,<br>uglen tuder i vinduet,<br>ravnen skriger på tærskelen.<br>Cedertræspanelet rives af.<br>","Det var den jublende by,<br>der lå trygt<br>og sagde ved sig selv:<br>»Jeg og ingen anden!«<br>Hvor den er øde nu,<br>tilholdssted for vilde dyr!<br>Enhver, der kommer forbi,<br>pifter hånligt og truer med hånden."],["Ve den trodsige og blodbesudlede,<br>den tyranniske by!<br>","Den adlyder ikke,<br>den tager ikke ved lære;<br>den stoler ikke på Herren,<br>den kommer ikke til sin Gud.<br>","Dens stormænd<br>er brølende løver,<br>dens dommere er nattens ulve,<br>der gnaver ben indtil morgen.<br>","Dens profeter snakker løs,<br>de er troløse mænd;<br>dens præster vanhelliger det hellige,<br>de forbryder sig mod loven.<br>","Herren øver retfærdighed i byen,<br>han begår ikke uret.<br>Hver morgen fælder han dom,<br>den udebliver ikke ved solopgang.<br>Men den uretfærdige kender ikke til skam!","Jeg har udryddet folkeslag,<br>hjørnetårnene er revet ned;<br>deres gader har jeg lagt øde,<br>ingen færdes der,<br>deres byer er hærget,<br>uden mennesker, uden beboere.<br>","Jeg sagde: »Bare du ville frygte mig,<br>og tage ved lære.«<br>Så skulle dens boliger ikke tilintetgøres,<br>som jeg havde bestemt.<br>Alligevel fortsatte de<br>med alle deres fordærvelige handlinger.<br>","Så vent, siger Herren,<br>på den dag jeg står frem som vidne.<br>Det er min ret at samle folkeslag<br>og kalde kongeriger sammen<br>for at udøse min harme over dem,<br>al min glødende vrede.<br>I min lidenskabs ild<br>skal hele jorden fortæres.","Derefter vil jeg forvandle folkenes læber,<br>så de bliver rene;<br>de skal alle påkalde Herrens navn<br>og stå sammen om at tjene ham.<br>","Fra landet bag Nubiens floder<br>kommer mit spredte folk, mine tilbedere,<br>med offergaver til mig.<br>","Den dag bliver du ikke gjort til skamme<br>for alle de onde gerninger,<br>da du brød med mig.<br>For da fjerner jeg fra dig<br>dem, der jubler over din storhed,<br>og du skal ikke længere være hovmodig<br>på mit hellige bjerg.<br>","Men jeg lader dig beholde en rest,<br>et hjælpeløst og svagt folk;<br>Israels rest<br>stoler på Herrens navn.<br>","De begår ikke uret,<br>de taler ikke løgn,<br>svigagtig tale<br>findes ikke i deres mund.<br>De skal græsse og lejre sig,<br>og ingen jager dem bort.","Råb af fryd, Zions datter,<br>bryd ud i jubel, Israel,<br>glæd dig og fryd dig af hele dit hjerte,<br>Jerusalems datter!<br>","Herren har fjernet dine dommere<br>og drevet dine fjender bort.<br>Israels konge, Herren, er hos dig,<br>du skal ikke mere frygte ondt.<br>","På den dag skal det siges til Jerusalem:<br>»Frygt ikke, Zion,<br>lad ikke hænderne synke!<br>","Herren din Gud er hos dig,<br>helten, der bringer frelse.<br>Han fryder sig i glæde over dig<br>og viser dig sin kærlighed på ny.<br>Han jubler over dig med fryd<br>","som på festens dag.«<br>Dem, der har påført dig skam,<br>fjerner jeg fra dig.<br>","Ja, til den tid gør jeg sådan<br>med alle dine undertrykkere.<br>Men jeg frelser de halte<br>og samler de bortkomne;<br>jeg gør dem til lovsang og berømmelse<br>over hele jorden,<br>når jeg vender deres skæbne.<br>","Til den tid vil jeg føre jer hjem,<br>og til den tid vil jeg samle jer.<br>For jeg gør jer til berømmelse og lovsang<br>blandt alle jordens folk,<br>når jeg vender jeres skæbne<br>for øjnene af jer, siger Herren."]]
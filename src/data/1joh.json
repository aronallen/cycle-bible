[["Det, som var fra begyndelsen, det, som vi har hørt, det, som vi har set med vore øjne, det, som vi betragtede og vore hænder rørte ved: livets ord","– og livet blev åbenbaret, og vi har set det og vidner om det og forkynder jer det evige liv, som var hos Faderen og blev åbenbaret for os –","det, som vi har set og hørt, forkynder vi også for jer, for at også I kan have fællesskab med os; og vort fællesskab er med Faderen og med hans søn, Jesus Kristus.","Dette skriver vi, for at vor glæde kan være fuldkommen.<br><p></p>","Og dette er det budskab, som vi har hørt af ham og bringer videre til jer: Gud er lys, og der er intet mørke i ham.","Hvis vi siger, at vi har fællesskab med ham, men vandrer i mørket, lyver vi og gør ikke sandheden.","Men hvis vi vandrer i lyset, ligesom han er i lyset, har vi fællesskab med hinanden, og Jesu, hans søns, blod renser os for al synd.","Hvis vi siger, at vi ikke har synd, fører vi os selv på vildspor, og sandheden er ikke i os.","Hvis vi bekender vore synder, er han trofast og retfærdig, så han tilgiver os vore synder og renser os for al uretfærdighed.","Hvis vi siger, at vi ikke har syndet, gør vi ham til en løgner, og hans ord er ikke i os.<br>"],["Mine børn, dette skriver jeg til jer, for at I ikke skal synde. Men hvis nogen synder, har vi en talsmand hos Faderen, Jesus Kristus, den retfærdige;","han er et sonoffer for vore synder, og ikke blot for vore, men for hele verdens synder.","Og deraf kan vi vide, at vi kender ham: hvis vi holder hans bud.","Den, der siger: »Jeg kender ham,« men ikke holder hans bud, er en løgner, og sandheden er ikke i ham;","men den, der holder fast ved hans ord, i ham er Guds kærlighed i sandhed fuldendt. Deraf ved vi, at vi er i ham.","Den, der siger, at han bliver i ham, skylder også selv at leve sådan, som han levede.<br><p></p>","Mine kære, det er ikke et nyt bud, jeg skriver til jer, men et gammelt, som I har haft fra begyndelsen; dette gamle bud er ordet, som I har hørt.","Og dog er det et nyt bud, jeg skriver til jer, det som er sandt i ham og i jer: mørket viger, og det sande lys skinner allerede.","Den, der siger, at han er i lyset, men hader sin broder, er stadig i mørket.","Den, der elsker sin broder, bliver i lyset, og i ham er der intet, som bringer til fald.","Men den, der hader sin broder, er i mørket og vandrer i mørket, og han ved ikke, hvor han går, fordi mørket har blindet hans øjne.<br><p></p>","Jeg skriver til jer, børn: Jeres synder er tilgivet jer for hans navns skyld.<br><p></p>","Jeg skriver til jer, fædre: I kender ham, som har været fra begyndelsen.<br><p>Jeg skriver til jer, I unge: I har overvundet den Onde.<br></p><p></p>","Jeg har skrevet til jer, børn: I kender Faderen.<br><p>Jeg har skrevet til jer, fædre: I kender ham, som har været fra begyndelsen.<br></p><p>Jeg har skrevet til jer, I unge: I er stærke, Guds ord bliver i jer, og I har overvundet den Onde.<br></p><p></p>","Elsk ikke verden og heller ikke det, som er i verden. Hvis nogen elsker verden, er Faderens kærlighed ikke i ham;","for alt det, som er i verden, kødets lyst og øjnenes lyst og pral med jordisk gods, er ikke af Faderen, men af verden.","Og verden og dens begær går til grunde, men den, der gør Guds vilje, bliver til evig tid.<br><p></p>","Kære børn, det er den sidste time, og som I har hørt, at Antikrist skal komme, er der nu fremtrådt mange antikrister; deraf ved vi, at det er den sidste time.","Fra os er de udgået, men de var ikke af vore; for hvis de havde været af vore, ville de være blevet hos os; men det er sket, for at det skulle blive klart, at ingen af dem er af vore.","Men I er blevet salvet af den Hellige og har alle kundskab.","Jeg skriver ikke til jer, at I ikke kender sandheden, men at I kender den og ved, at ingen løgn kommer af sandheden.<br><p></p>","Hvem er en løgner, om ikke den, der benægter, at Jesus er Kristus? Antikrist er den, der fornægter Faderen og Sønnen.","Enhver, som fornægter Sønnen, har heller ikke Faderen. Den, der bekender Sønnen, har også Faderen.","I skal lade det, I har hørt fra begyndelsen, blive i jer. Hvis det, I har hørt fra begyndelsen, bliver i jer, vil også I blive i Sønnen og i Faderen.","Og det er det løfte, som han har givet os: det evige liv.<br><p></p>","Dette har jeg skrevet til jer om dem, der vil føre jer vild.","Men i jer bliver den salve, I har fået fra ham, og I har ikke brug for, at nogen skal lære jer noget; men da hans salve lærer jer alt – og det er sandt og uden løgn – skal I også blive i ham, sådan som den har lært jer.<br><p></p>","Og nu, kære børn, bliv i ham, for at vi kan have frimodighed, når han åbenbares, og ikke skal stå med skam over for ham ved hans genkomst.","Når I ved, at han er retfærdig, forstår I, at enhver, som gør retfærdigheden, er født af ham.<br>"],["Se, hvor stor kærlighed Faderen har vist os, at vi kaldes Guds børn, og vi er det! Derfor kender verden ikke os, fordi den ikke kender ham.","Mine kære, vi er Guds børn nu, og det er endnu ikke åbenbaret, hvad vi skal blive. Vi ved, at når han åbenbares, skal vi blive ligesom han, for vi skal se ham, som han er.","Enhver, som har dette håb til ham, renser sig selv, ligesom han er ren.<br><p></p>","Enhver, som gør synden, begår også lovbrud, for synd er lovbrud.","I ved, at han blev åbenbaret for at bære vore synder, og der er ikke synd i ham.","Enhver, som bliver i ham, synder ikke; enhver, som synder, har ikke set ham og kender ham ikke.<br><p></p>","Kære børn, lad ingen føre jer vild. Den, der gør retfærdigheden, er retfærdig, ligesom han er retfærdig.","Den, der gør synden, er af Djævelen, for Djævelen har syndet fra begyndelsen. Derfor blev Guds søn åbenbaret: for at tilintetgøre Djævelens gerninger.<br><p></p>","Enhver, som er født af Gud, gør ikke synd; for Guds sæd bliver i ham, og han kan ikke synde, fordi han er født af Gud.","Derved bliver det åbenbart, hvem der er Guds børn, og hvem der er Djævelens børn: enhver, som ikke gør retfærdighed, er ikke af Gud, lige så lidt som den, der ikke elsker sin broder.<br><p></p>","For dette er det budskab, I har hørt fra begyndelsen: Vi skal elske hinanden","og ikke være som Kain, der var af den Onde og slog sin bror ihjel. Og hvorfor slog han ham ihjel? Fordi hans gerninger var onde, men hans brors retfærdige.<br><p></p>","I må ikke undre jer, brødre, hvis verden hader jer.","Vi ved, at vi er gået over fra døden til livet; for vi elsker brødrene. Den, der ikke elsker, bliver i døden.","Enhver, som hader sin broder, er en morder, og I ved, at ingen morder har evigt liv i sig.","Derpå kender vi kærligheden: at han satte sit liv til for os; så skylder også vi at sætte livet til for brødrene.","Den, der har jordisk gods og ser sin broder lide nød, men lukker sit hjerte for ham – hvorledes kan Guds kærlighed blive i ham?<br><p></p>","Kære børn, lad os ikke elske med ord eller tunge, men i gerning og sandhed.","Deraf kan vi vide, at vi er af sandheden, og over for ham kan vi bringe vort hjerte til ro,","hvad end vort hjerte fordømmer os for; thi Gud er større end vort hjerte og kender alt.<br><p></p>","Mine kære, hvis vort hjerte ikke fordømmer os, har vi frimodighed over for Gud,","og hvad vi end beder om, får vi af ham, fordi vi holder hans bud og gør det, som behager ham.","Og dette er hans bud, at vi skal tro på hans søns, Jesu Kristi, navn og elske hinanden, som han har påbudt os.","Den, der holder hans bud, bliver i Gud og Gud i ham. Og at han bliver i os, ved vi af Ånden, som han har givet os.<br>"],["Mine kære, tro ikke enhver ånd, men prøv, om ånderne er af Gud, for der er gået mange falske profeter ud i verden.","Derpå kan I kende Guds ånd: enhver ånd, som bekender, at Jesus er Kristus, kommet i kød, er af Gud;","men enhver ånd, som ikke bekender Jesus, er ikke af Gud, og det er Antikrists ånd, som I har hørt skal komme, og den er allerede nu i verden.","I er af Gud, kære børn, og I har overvundet dem, for han, som er i jer, er større end han, som er i verden.","De er af verden, derfor taler de ud af verden, og verden lytter til dem.","Vi er af Gud, og den, der kender Gud, lytter til os, men den, der ikke er af Gud, lytter ikke til os. Derpå kender vi sandhedens ånd og vildfarelsens ånd.<br><p></p>","Mine kære, lad os elske hinanden, for kærligheden er af Gud, og enhver, som elsker, er født af Gud og kender Gud.","Den, der ikke elsker, kender ikke Gud, for Gud er kærlighed.","Derved er Guds kærlighed blevet åbenbaret iblandt os: at Gud har sendt sin enbårne søn til verden, for at vi skal leve ved ham.","Deri består kærligheden: ikke i at vi har elsket Gud, men i at han har elsket os og sendt sin søn som et sonoffer for vore synder.<br><p></p>","Mine kære, når Gud har elsket os således, skylder vi også at elske hinanden.","Ingen har nogen sinde set Gud, men hvis vi elsker hinanden, bliver Gud i os, og hans kærlighed er fuldendt i os.<br><p></p>","Deraf ved vi, at vi bliver i ham og han i os: at han har givet os af sin ånd.","Vi har set og bevidner, at Faderen har sendt sin søn som verdens frelser.","Den, der bekender, at Jesus er Guds søn, i ham bliver Gud, og han bliver i Gud.","Og vi kender og tror på den kærlighed, som Gud har til os.<br><p>Gud er kærlighed, og den, der bliver i kærligheden, bliver i Gud, og Gud bliver i ham. </p>","Deri er kærligheden fuldendt i os: at vi har frimodighed på dommens dag; for som han er, er også vi i denne verden. Frygt findes ikke i kærligheden,","men den fuldendte kærlighed fordriver frygten, for frygt er forbundet med straf, og den, der nærer frygt, er ikke fuldendt i kærligheden.","Vi elsker, fordi han elskede os først.","Hvis nogen siger: »Jeg elsker Gud,« men hader sin broder, er han en løgner; for den, der ikke elsker sin broder, som han har set, kan ikke elske Gud, som han ikke har set.","Og dette bud har vi fra ham: Den, der elsker Gud, skal også elske sin broder.<br>"],["Enhver, som tror, at Jesus er Kristus, er født af Gud. Og enhver, som elsker den, der har født ham, elsker også den, der er født af ham;","og deraf ved vi, at vi elsker Guds børn: at vi elsker Gud og handler efter hans bud.","For dette er kærligheden til Gud: at vi holder hans bud; og hans bud er ikke tunge.","For alt, hvad der er født af Gud, overvinder verden; og den sejr, som har overvundet verden, er vor tro.","Og hvem andre kan overvinde verden end den, som tror, at Jesus er Guds søn?<br><p></p>","Han er den, der er kommet gennem vand og blod, Jesus Kristus. Han kom ikke kun med vandet, men med vandet og blodet; og det er Ånden, som vidner, fordi Ånden er sandheden.","For der er tre, som vidner:","Ånden og vandet og blodet, og de tre bliver til ét.","Tager vi imod menneskers vidnesbyrd, er Guds vidnesbyrd dog større; for det er Guds vidnesbyrd, at han har vidnet om sin søn.","Den, der tror på Guds søn, har vidnesbyrdet i sig, men den, der ikke tror Gud, har gjort ham til en løgner ved ikke at tro på det vidnesbyrd, som Gud har aflagt om sin søn.","Og dette er vidnesbyrdet, at Gud har givet os det evige liv, og det liv er i hans søn.","Den, der har Sønnen, har livet; den, der ikke har Guds søn, har ikke livet.<br><p></p>","Dette har jeg skrevet til jer, der tror på Guds søns navn, for at I skal vide, at I har evigt liv.","Og dette er den frimodighed, vi har over for ham: at hvis vi beder om noget, som er efter hans vilje, hører han os.","Og når vi ved, at han hører os, hvad vi end beder om, så ved vi også, at vi allerede har fået det, vi har bedt ham om.<br><p></p>","Hvis nogen ser sin broder begå en synd, som ikke er til døden, skal han bede og således give ham liv – dette gælder dem, der ikke synder til døden. Der er synd, som er til døden; det er ikke om den, jeg siger, at man skal bede.","Enhver uretfærdighed er synd, men der er synd, som ikke er til døden.<br><p></p>","Vi ved, at enhver, som er født af Gud, ikke synder, men han, som selv blev født af Gud, bevarer ham, og den Onde kan ikke røre ham.","Vi ved, at vi er af Gud, og at hele verden ligger under for den Onde.","Men vi ved, at Guds søn er kommet, og at han har givet os forstand, så vi kan kende ham, som er den Sande; og vi er i den Sande, i hans søn, Jesus Kristus. Han er den sande Gud og det evige liv.<br><p></p>","Kære børn, vogt jer for afguderne!<br>"]]
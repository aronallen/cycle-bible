[["Fra Peter, Jesu Kristi apostel.<br><p>Til de udvalgte, der bor spredt som fremmede blandt andre folkeslag, i Pontus, Galatien, Kappadokien, provinsen Asien og Bitynien, </p>","og som efter Gud Faders forudviden ved Åndens helligelse er udvalgt til at vise lydighed og blive bestænket med Jesu Kristi blod.<br><p>Nåde og fred være med jer i stadig rigere mål!<br></p><p></p>","Lovet være Gud, vor Herre Jesu Kristi fader, som i sin store barmhjertighed har genfødt os til et levende håb ved Jesu Kristi opstandelse fra de døde,","til en uforgængelig og ukrænkelig og uvisnelig arv, der ligger gemt i himlene til jer,","som af Guds magt ved troen bevares til en frelse, der holdes rede til at åbenbares i den sidste tid.","Da skal I juble, skønt I nu en kort tid, hvis det skal være, må lide under prøvelser af mange slags,","for at jeres tro, der er mere værd end det forgængelige guld, der dog prøves i ild, kan stå sin prøve og blive til pris og herlighed og ære, når Jesus Kristus åbenbares.","Ham elsker I uden at have set ham, ham tror I på nu uden at se ham, men I skal juble med en uudsigelig, forklaret glæde,","når I kommer frem til troens mål, jeres sjæles frelse.<br><p></p>","Det var denne frelse, profeterne granskede efter og grundede over, når de profeterede om den nåde, som I skulle få;","de grundede nemlig over, hvornår og hvordan den tid ville komme, som Kristi ånd i dem pegede på, når den forud vidnede om Kristi lidelser og den herlighed, der skulle følge.","Det blev åbenbaret for dem, at det ikke var sig selv, men jer, de tjente med profetierne om alt det, som nu er forkyndt for jer af dem, der ved Helligånden, sendt fra himlen, har bragt jer evangeliet – alt det, som englene begærer at få indblik i.<br><p></p>","Vær derfor årvågne, gør sindet rede, bind op om lænderne, og sæt alt jeres håb til den nåde, der gives jer, når Jesus Kristus åbenbares.","Som lydige børn må I ikke tilpasse jer de lyster, som I før fulgte i jeres uvidenhed;","men ligesom han, der har kaldet jer, er hellig, skal også I være hellige i hele jeres livsførelse,","for der står skrevet: »I skal være hellige, for jeg er hellig.«<br><p></p>","Og når I påkalder ham som fader, der uden at gøre forskel på folk dømmer enhver efter hans gerning, skal I leve i gudsfrygt, så længe I er udlændinge her.","I ved jo, at det ikke var med forgængelige ting som sølv eller guld, I blev løskøbt fra det tomme liv, I havde overtaget fra jeres fædre,","men med Kristi dyrebare blod som af et lam uden plet og lyde;","dertil var han bestemt, før verden blev grundlagt, men han blev først åbenbaret nu ved tidernes ende af hensyn til jer,","som takket være ham tror på Gud, der oprejste ham fra de døde og gav ham herlighed, så at jeres tro også er håb til Gud.<br><p></p>","I, som i lydighed mod sandheden har renset jeres sjæle til at have oprigtig broderkærlighed, skal elske hinanden inderligt og af et rent hjerte;","I er jo ikke genfødt af en forgængelig, men af en uforgængelig sæd, Guds levende og blivende ord;","for<br>alle mennesker er som græs,<br>al deres herlighed som markens blomster.<br>Græsset tørrer ind, blomsterne falder,<br>","men Herrens ord forbliver til evig tid.<br>Det er dette ord, som er forkyndt for jer.<br>"],["Derfor skal I aflægge al ondskab og al svig og hykleri og misundelse og enhver bagtalelse","og som nyfødte børn hige efter ordets rene mælk, for at I ved den kan vokse op til frelse,","så sandt I har smagt, at Herren er god.","Kom til ham, den levende sten, som blev vraget af mennesker, men er udsøgt og kostbar for Gud,","og lad jer selv som levende sten bygges op til et åndeligt hus, til et helligt præsteskab, der bringer åndelige ofre, som takket være Jesus Kristus er kærkomne for Gud.","For der står i Skriften:<br>Se, i Zion lægger jeg en hjørnesten,<br>udvalgt og kostbar.<br>Den, der tror på ham, skal ikke blive til skamme.<br>","For jer, som tror, er den altså kostbar; men for dem, som ikke tror,<br>er den sten, bygmestrene vragede,<br>blevet hovedhjørnesten<br>","og<br>en anstødssten, en klippe til at snuble over;<br>det er dem, der tager anstød i deres ulydighed mod ordet, og dertil var de også bestemt.<br><p></p>","Men I er en udvalgt slægt, et kongeligt præsteskab, et helligt folk, et ejendomsfolk, for at I skal forkynde hans guddomsmagt, han som kaldte jer ud af mørket til sit underfulde lys,","I, som før ikke var et folk, men nu er Guds folk, I, som ikke fandt barmhjertighed, men nu har fundet barmhjertighed.<br><p></p>","I kære, jeg formaner jer til som udlændinge og fremmede at holde jer fra kødets lyster, som fører krig mod sjælen.","Lev jeres liv blandt hedningerne sådan, at de netop ved det, de bagtaler jer for som forbrydere, kan få syn for jeres gode gerninger og prise Gud for dem på hjemsøgelsens dag.<br><p></p>","For Herrens skyld skal I underordne jer under enhver menneskelig ordning, hvad enten det er kongen som magthaver","eller statholdere, som sendes af ham for at straffe forbrydere og rose dem, der gør det gode.","For det er Guds vilje, at I ved at gøre det gode skal stoppe munden på tåbelige og uforstandige mennesker;","I er jo frie, ikke til at bruge friheden som et dække for ondskab, men som Guds trælle.","Ær alle, elsk brødrene, frygt Gud og ær kongen!<br><p></p>","I, som er tjenestefolk, skal underordne jer under jeres herrer med al ærefrygt, ikke kun de gode og milde, men også de urimelige.","For det er tak værd, når man med Gud for øje tåler uforskyldte lidelser.","Det er ingen ros, at I tåler mishandling, når I fejler. Men hvis I tåler lidelser, når I gør det gode, så er det tak værd for Gud.","Det blev I kaldet til, for også Kristus led for jeres skyld og efterlod jer et eksempel, for at I skal følge i hans fodspor:","Han gjorde ikke synd, og der fandtes ikke svig i hans mund,","han svarede ikke med skældsord, da han blev skældt ud, under sine lidelser truede han ikke, men overgav sin sag til ham, der dømmer retfærdigt;","på sit legeme bar han selv vore synder op på korset, for at vi, døde fra synden, skal leve for retfærdigheden. Ved hans sår blev I helbredt.","For I fór vild som får, men er nu vendt om til jeres sjæles hyrde og tilsynsmand.<br>"],["Ligeså skal I hustruer underordne jer under jeres mænd, for at de af mændene, der er ulydige mod ordet, kan blive vundet uden ord gennem deres hustruers livsførelse,","når de får syn for jeres rene, gudfrygtige liv.","Jeres skønhed skal ikke være i det ydre, såsom flettet hår, guldsmykker eller smukke klæder,","men i hjertet, det skjulte menneske, med en sagtmodig og stille ånds uforgængelige skønhed, som er meget værd i Guds øjne.","For det var sådan, de hellige kvinder, der håbede på Gud, i sin tid smykkede sig, idet de underordnede sig under deres mænd;","således bøjede Sara sig for Abraham og kaldte ham herre, og når I gør det gode og ikke frygter nogen trussel, er I blevet hendes børn.<br><p></p>","I mænd skal ligeså være hensynsfulde i samlivet med kvinden som den svagere part, og I skal vise jeres hustruer ære, så sandt de også er medarvinger til livets nådegave, for at jeres bønner ikke skal hindres.<br><p></p>","Og til slut: Lev alle i enighed, og vis medfølelse, broderkærlighed, barmhjertighed og ydmyghed.","Gengæld ikke ondt med ondt eller skældsord med skældsord, men tværtimod med velsignelse, for I er kaldet til at arve velsignelse.<br>","Den, som vil elske livet<br>og se lykkelige dage,<br>han skal vogte sin tunge for ondskab<br>og sine læber for at tale svig;<br>","han skal holde sig fra det onde og gøre det gode,<br>søge freden og stræbe efter den.<br>","For Herrens øjne hviler på de retfærdige,<br>hans ører hører deres råb om hjælp.<br>Herrens ansigt er vendt mod dem, der øver ondt.<br>","Hvem kan skade jer, når I er ivrige efter at gøre det gode?","Men skulle I også komme til at lide for retfærdigheden, er I salige. Frygt ikke, hvad de frygter, nær ingen rædsel;","men I skal hellige Herren Kristus i jeres hjerte og altid være rede til forsvar over for enhver, der kræver jer til regnskab for det håb, I har,","men I skal gøre det med sagtmodighed og gudsfrygt og med en god samvittighed, for at de, der håner jeres gode livsførelse i Kristus, må blive gjort til skamme, når de bagtaler jer.","For det er bedre, om det er Guds vilje, at lide, når man gør det gode, end når man gør det onde.","For også Kristus led én gang for menneskers synder, som retfærdig led han for uretfærdiges skyld for at føre jer til Gud. Han blev dræbt i kødet, gjort levende i Ånden,","og i den gik han til de ånder, der var i fængsel, og prædikede for dem;","det var dem, som var ulydige, dengang Gud ventede langmodigt i Noas dage, da arken blev bygget; i den blev nogle få, nemlig otte sjæle, frelst gennem vand.","Det vand er et billede på den dåb, som nu frelser jer; ikke en fjernelse af legemets snavs, men en god samvittigheds pagt med Gud, ved Jesu Kristi opstandelse,","han som er faret op til himlen og sidder ved Guds højre hånd, efter at engle og myndigheder og magter er blevet underlagt ham.<br>"],["Da nu Kristus har lidt legemligt, skal også I væbne jer med hans sind. For den, som har gennemgået legemlig lidelse, har gjort sig færdig med synden","for ikke længere i den tid, der er tilbage her på jorden, at følge de menneskelige lyster, men Guds vilje.","For det er mere end nok, at I i den forløbne tid har gjort, som hedningerne vil, og levet et liv i udsvævelser, begær, svir, vilde fester, drikkelag og utilbørlig afgudsdyrkelse.","Nu, da I ikke længere styrter jer ud i den samme strøm af udsvævelser, undrer de sig og spotter jer for det,","men de skal stå til regnskab over for ham, der er rede til at dømme levende og døde.","For derfor blev evangeliet forkyndt også for døde, for at de skulle dømmes i kødet, som mennesker dømmes, men leve i Ånden, som Gud lever.<br><p></p>","Men alle tings ende er nær. Vær derfor besindige og årvågne, så I kan bede;","først og fremmest skal I holde fast ved den indbyrdes kærlighed, for kærlighed skjuler mange synder.","Vær gæstfrie mod hinanden uden tværhed.","Som gode forvaltere af Guds mangfoldige nåde skal enhver af jer tjene de andre med den nådegave, han har fået.","Den, der taler, skal tale med ord fra Gud; den, der tjener, skal tjene med den kraft, Gud giver, for at Gud i alle ting må blive herliggjort ved Jesus Kristus. Æren og magten er hans i evighedernes evigheder! Amen.<br><p></p>","I kære, I skal ikke undre jer over den ildprøve, I er ude for, som var det noget fremmed, der skete med jer;","men glæd jer, når I deler Kristi lidelser, så at I også kan juble af glæde, når hans herlighed åbenbares.","Hvis I bliver hånet for Kristi navns skyld, er I salige, for herlighedens ånd, Guds ånd, hviler over jer.","Men ingen af jer må lide som morder eller tyv eller forbryder eller for at gå andres ret for nær;","men hvis nogen lider som kristen, skal han ikke skamme sig, men gøre Gud ære med det navn.","For nu er det tiden, da dommen tager sin begyndelse, og den begynder med Guds hus; men når den begynder med os, hvilken ende vil det så ikke tage med dem, der er ulydige mod Guds evangelium?","Hvis den retfærdige med nød og næppe frelses, hvordan vil den ugudelige og synderen da være stedt?","Derfor skal de, der efter Guds vilje må lide, stadig gøre det gode og overlade deres sjæl til den trofaste skaber.<br>"],["Jeres ældste formaner jeg som medældste og som vidne om Kristi lidelser og som den, der har del i den herlighed, som skal åbenbares:","Vær hyrder for Guds hjord hos jer, vogt den, ikke af tvang, men frivilligt, som Gud vil det, ikke for ussel vindings skyld, men glad og gerne.","Gør jer ikke til herskere over dem, I har ansvaret for, men vær forbilleder for hjorden;","og når hyrden over alle hyrder åbenbares, skal I få herlighedens uvisnelige sejrskrans.<br><p></p>","Ligeså skal I unge underordne jer under de ældste; I skal alle være klædt i ydmyghed over for hinanden, for<br>Gud står de hovmodige imod,<br>de ydmyge viser han nåde.<br>","Ydmyg jer derfor under Guds stærke hånd, så vil han ophøje jer, når tiden kommer,","og kast al jeres bekymring på ham, for han har omsorg for jer.<br><p></p>","Vær årvågne og på vagt! Jeres modstander, Djævelen, går omkring som en brølende løve og leder efter nogen at sluge;","stå ham imod, faste i troen, I ved jo, at de samme lidelser rammer jeres brødre her i verden.","Og når I må lide her en kort tid, vil al nådes Gud, som har kaldet jer til sin evige herlighed ved Kristus Jesus, selv udruste, støtte, styrke, grundfæste jer.","Magten er hans i al evighed! Amen.<br><p></p>","Med bistand fra Silvanus, som jeg regner for en pålidelig broder, har jeg nu i korthed skrevet for at opmuntre jer og bevidne, at dette er Guds sande nåde; den skal I holde fast ved.","Jeres udvalgte søster i Babylon og min søn Markus hilser jer.","Hils hinanden med kærligt kys. Fred være med jer alle, som er i Kristus!<br>"]]